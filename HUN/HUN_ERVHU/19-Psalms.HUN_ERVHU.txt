{i1:1} Első Könyv (Zsoltárok 1–41)
{1:1} Boldog és áldott, aki nem jár az istentelenek útjain, nem áll rá a bűnösök ösvényeire, és nem ül együtt a gúnyolódókkal,
{1:2} hanem abban leli örömét, ha az Örökkévaló tanítja, és éjjel-nappal azon gondolkodik.
{1:3} Olyan életerős lesz, mint a folyópartra ültetett gyümölcsfa: idejében hoz gyümölcsöt, s levelei örökké zöldellnek. Bizony, felvirágzik keze alatt minden, amibe kezd!
{1:4} Milyen más az istentelenek sorsa: olyanok, mint a polyva, melyet elsodor a szél:
{1:5} az ítélet napján elítélik őket. Bűnösök nem maradhatnak az igazak közösségében.
{1:6} Az igazak lépéseit az Örökkévaló irányítja, az istentelenek útja pedig a pusztulásba vezet.
{2:1} Miért csődülnek össze dühösen a nemzetek? Miért kovácsolnak ostoba terveket?
{2:2} A föld királyai összegyűlnek, a vezetők szövetkeznek az Örökkévaló ellen és Felkentje ellen:
{2:3} „Lázadjunk fel ellenük, szabadítsuk fel magunkat igájuk alól!”
{2:4} Aki mennyei trónján ül, nevet rajtuk, s kigúnyolja őket az Örökkévaló,
{2:5} haraggal szól hozzájuk, megrémíti, összezavarja őket:
{2:6} „Én kentem fel őt, és tettem királyommá, szent hegyemen, a Sionon!”
{2:7} Halljátok meg az Örökkévaló törvényét! Ő maga mondta nekem: „Fiam vagy te, ma szültelek!
{2:8} Csak kérjed tőlem örökséged, és neked adom az összes nemzetet, s birtokodul az egész földkerekséget!
{2:9} Vaspálcával töröd össze a népeket, széjjelzúzod őket, mint vas a cserepet!”
{2:10} Ezért, királyok, térjetek észhez, földi fejedelmek, fogadjátok meg tanácsom!
{2:11} Imádjátok az Örökkévalót tisztelettel és félelemmel, ujjongjatok neki reszketéssel!
{2:12} Hódoljatok fia előtt, nehogy megharagudjon, és hirtelen elpusztítson titeket, mert haragja hamarosan lángra lobban! Ó, milyen áldott és boldog, aki benne bízik!
{3:1} Dávid zsoltára. Amikor fia, Absolon elől menekült. Örökkévaló! Hányan jönnek ellenem! Milyen sokan támadnak rám!
{3:2} Mind azt mondják rólam: „Isten sem menti meg a kezünkből!” Szela
{3:3} Te mégis megvédesz engem, Örökkévaló, te vagy dicsőségem, te emeled föl a fejem.
{3:4} Teljes erővel segítségért kiáltok az Örökkévalóhoz. Bizony, meghallja, és válaszol nekem szent hegyéről! Szela
{3:5} Nyugodtan lefekszem, el is alszom, és tudom, felébredek, mert az Örökkévaló őriz, és betakar engem.
{3:6} Nem félek ellenségeimtől, bár ezerszámra gyűlnek körém.
{3:7} Kelj fel, Örökkévaló! Ments meg, Istenem, mert ha te állon ütöd ellenségeimet, a gonoszoknak még fogait is kitördeled!
{3:8} Az Örökkévaló megszabadít! Örökkévaló, áldd meg népedet! Szela
{4:1} A zenészek vezetőjének. Húros hangszerekkel kísért ének. Dávid zsoltára. Istenem, aki igazságot szolgáltatsz, ments ki szorult helyzetemből! Kérlek, könyörülj rajtam, hallgasd meg imádságomat!
{4:2} És ti, emberek, meddig fogtok még rosszat mondani rólam? Miért szeretitek a rágalmazást? Meddig fogtok még hazudozni, és ok nélkül vádolni engem? Szela
{4:3} Értsétek meg, az Örökkévaló meghallgatja, aki hűségesen követi őt! Tudjátok meg, meghallgat engem is, ha segítségért kiáltok hozzá!
{4:4} Ha meg is haragudtok, de ne vétkezzetek! Szálljatok magatokba, mikor este lefekszetek, és csillapodjatok! Szela
{4:5} Tiszta szívvel hozzatok az Örökkévalónak áldozatokat, és bízzatok benne!
{4:6} Sokan mondják: „Ki hoz ránk végre jobb napokat?” Ragyogtasd ránk, Örökkévaló, arcod világosságát!
{4:7} Jobban örülök ennek, mint a bőséges aratásnak, vagy szüretnek.
{4:8} Bizony, békességben fekszem le, el is alszom azonnal, mert nálad biztonságban vagyok, Örökkévaló!
{5:1} A zenészek vezetőjének. Fúvós hangszerekre. Dávid zsoltára. Örökkévaló, hallgass meg, kérlek! Értsd meg gondolataimat!
{5:2} Halld meg kiáltásomat, Királyom, Istenem, mert hozzád imádkozom!
{5:3} Reggelente hozzád imádkozom, eléd terítem dolgaimat, s reménykedve várok válaszodra!
{5:4} Istenem, te gyűlölöd a gonoszokat, nem is lakhatnak jelenlétedben. Az
{5:5} ostoba és öntelt emberek meg nem állhatnak előtted, utálod a gonosztevőket.
{5:6} Bizony, elpusztulnak mind a hazugok! Az Örökkévaló gyűlöli a vérszomjas gyilkosokat, akik titkon gonosz terveket szőnek.
{5:7} De én kegyelmed bőségéből házadba léphetek, tisztelettel és félelemmel borulok le előtted szent Templomodban.
{5:8} Örökkévaló, erősíts meg jóságoddal, védj meg ellenségeimtől! Készíts számomra utat, amelyen járhatok!
{5:9} Mert ők csak hazugságot beszélnek, belsejük tele van pusztítással, nyitott sírgödör a torkuk, hízelgő nyelvük csapdát rejteget.
{5:10} Ó, Istenem, büntesd meg őket! Saját terveik által essenek el, bűnhődjenek sok bűnük miatt, mert fellázadtak ellened!
{5:11} De mind örüljenek, akik benned bíznak, mindörökké vigadjanak! Áldd meg, akik szeretik nevedet, hogy benned örvendezzenek!
{5:12} Örökkévaló, te megáldod az igazakat, hűséges szereted pajzsként betakarja őket.
{6:1} A zenészek vezetőjének. Mélyhangú húros hangszerekre. Dávid zsoltára. Örökkévaló, kérlek, ne haraggal fenyíts engem, ne haragodban büntess meg!
{6:2} Könyörülj rajtam, mert beteg vagyok, csontjaim is reszketnek, gyógyíts meg!
{6:3} Lelkem is remeg, meddig késlekedsz még, Örökkévaló?
{6:4} Kérlek, fordulj vissza hozzám, erősítsd meg lelkemet! Szabadíts és gyógyíts meg, hiszen olyan kegyelmes vagy!
{6:5} A halálban már senki sem dicséri neved! A halottak országában ki fog áldani téged?
{6:6} Belefáradtam a sóhajtozásba, egész éjjel csak sírok, könnyeimmel áztatom ágyamat.
{6:7} Szemem vörös a sírástól, belefáradt a szomorúságba és a bajokba.
{6:8} Menjetek tőlem, gonoszok, mindannyian, mert az Örökkévaló meghallotta zokogásomat!
{6:9} Bizony, meghallgatta könyörgésemet, elfogadta imádságomat, válaszol nekem!
{6:10} Ellenségeim mind vereséget szenvednek, félve reszketnek! Hirtelen hátat fordítanak, szégyenükben elmenekülnek.
{7:1} Dávid éneke, amelyet az Örökkévalónak énekelt, a Benjámin törzsébe tartozó Kús miatt. Örökkévaló, Istenem, hozzád menekülök! Szabadíts meg minden üldözőmtől, kérlek, ments meg tőlük!
{7:2} Ne engedd, hogy szétszaggassák lelkemet, mint prédáját az oroszlán! Bizony, ha meg nem mentesz, elhurcolnak, szétmarcangolnak engem.
{7:3} Örökkévaló, Istenem, ha valami gonoszságot követtem el, ha bármi rosszat tettem,
{7:4} ha gonoszul bántam barátaimmal, vagy ok nélkül bántottam ellenségemet,
{7:5} akkor üldözzön, és érjen utol halálos ellenségem, taposson a földre, dobjon sírgödörbe. Szela
{7:6} Kelj fel, Örökkévaló, haragodban! Állj fel, mint bíró, dühös ellenségeimmel szemben! Hirdesd ki ítéleted, szolgáltass igazságot nekem, ítéleted szerint!
{7:7} Nemzetek gyűljenek köréd, foglald el trónodat fölöttük!
{7:8} Örökkévaló, ítéld meg a népeket! Ítélj a javamra, igazságom és ártatlanságom szerint!
{7:9} Vess véget a bűnösök gonoszságának, és erősítsd meg az igazat, hiszen igazságos Isten vagy, aki a szíveket és veséket vizsgálja!
{7:10} Isten az én védelmezőm, aki megszabadítja az igazszívűeket.
{7:11} Isten igazságos bíró: szüntelen ítél.
{7:12} Ha a gonosz meg nem változik, Isten kihúzza kardját, kifeszíti íját, és már céloz is vele.
{7:13} Halálos fegyvereket készít, tüzes nyilakat a gonosz ellen.
{7:14} Nézd! Megfogan a gonosz terv az istentelenben, hamissággal terhes, és hazugságot szül.
{7:15} Csapdát készít, gödröt ás, de maga esik bele.
{7:16} Gonosz terve magának okoz bajt, erőszakossága visszahull a fejére.
{7:17} Én pedig áldom az Örökkévalót, aki igazságos, énekkel dicsérem a Felséges Örökkévaló nevét!
{8:1} A zenészek vezetőjének. Dávid zsoltára. Ó, Urunk, Örökkévaló! Az egész Földön nincs nevednél felségesebb, az égnél is magasabbra emelted dicsőségedet!
{8:2} Kisgyermekek és csecsemők szája dicsér: hirdeti hatalmadat. Énekükkel némítod el bosszúszomjas ellenségeidet,
{8:3} Nézem az eget, kezed munkáját, a Holdat és a csillagokat, amelyeket teremtettél,
{8:4} és csodálkozom: Micsoda a halandó, hogy törődsz vele? Kicsoda az ember fia, hogy egyáltalán észreveszed?
{8:5} Hiszen olyanná tetted, hogy majdnem Istennel ér fel, megkoronáztad méltósággal és dicsőséggel.
{8:6} Úrrá tetted minden teremtményed fölött, s mindent hatalma alá rendeltél.
{8:7} Mind a juhokat, ökröket, s az összes vadállatot,
{8:8} az égi madarakat, a tenger halait, s mindent, ami a tengerben nyüzsög.
{8:9} Urunk, Örökkévaló! Az egész Földön nincs nevednél felségesebb!
{9:1} A zenészek vezetőjének. Dávid zsoltára. Dicsérlek, Örökkévaló, teljes szívemből! Elsorolom csodálatos tetteidet.
{9:2} Vigadok és örülök neked, énekkel dicsérem neved, ó Felséges!
{9:3} Miattad hátat fordítanak ellenségeim, elfutnak előled, földre esnek, megsemmisülnek egészen.
{9:4} Mert trónodra ültél, mint igazságos bíró, ítéletet hoztál, és javamra ítéltél.
{9:5} Megfenyítetted a nemzeteket, elpusztítottad a gonoszokat, még a nevüket is örökre eltörölted.
{9:6} Elpusztult az ellenség, városai rommá lettek. Végleg kigyomláltad őket, még emlékük is örökre elveszett.
{9:7} De örökké uralkodik az Örökkévaló! Ítélkezéshez állította fel trónját,
{9:8} igazságosan ítél meg minden embert. Bizony, méltányosan ítéli a nemzeteket!
{9:9} Az elnyomottaknak az Örökkévaló lesz biztos menedékük, magas kővár a veszedelem idején.
{9:10} Ezért bíznak benned, akik igazán ismernek téged, mert te, Örökkévaló, nem hagyod el, aki hozzád fordul segítségért.
{9:11} Énekeljetek dicséretet az Örökkévalónak, aki Sionban lakik! Hirdessétek a népek között hatalmas tetteit!
{9:12} Mert számon kéri az Örökkévaló a gyilkostól áldozata vérét, és nem felejti el a nyomorultak jajkiáltásait!
{9:13} Könyörülj rajtam, Uram! Nézd, hogyan üldöznek ellenségeim! Ments ki a halál kapujából,
{9:14} hogy Jeruzsálem kapujában dicsérhesselek, és örülhessek, hogy megszabadítottál!
{9:15} A nemzetek beleestek a verembe, amelyet másoknak ástak, és csapdájuk saját lábukat fogta meg.
{9:16} Így mutatta meg nekik az Örökkévaló, hogy igazságosan ítél: a gonoszt saját csapdájában fogta meg. Higgajon Szela
{9:17} A gonosz emberek a halottak országába kerülnek. Bizony, oda jut minden nép, amely elfeledkezik Istenről!
{9:18} De az Örökkévaló nem felejti el az alázatos szegényeket: meglátják, hogy nem hiába reménykedtek benne!
{9:19} Kelj fel, Örökkévaló! Ne tűrd tovább az erőszakosságot! Állítsd magad elé, ítéld meg a népeket!
{9:20} Tanítsd meg őket, hogy féljenek téged! Hadd tudják meg, hogy csupán halandó emberek! Szela
{10:1} Örökkévaló, miért vagy oly messze tőlem? Miért rejtőzöl el, mikor bajok érnek?
{10:2} Milyen elbizakodottan üldözik a gonoszok a szegényt! Essenek áldozatul ők maguk gonosz terveiknek!
{10:3} Hogy dicsekednek a gonoszok lelkük kívánságaival! Bizony, a telhetetlen emberek átkozzák és megvetik az Örökkévalót!
{10:4} A gonoszok elbizakodottságukban nem kérik Isten segítségét. Gőgösen azt gondolják: „Nincs Isten, ne is törődjünk vele!”
{10:5} Mindig tekervényes utakon járnak, Isten ítéleteivel nem törődnek, tanításait semmibe veszik.
{10:6} Azt gondolják, őket nem érheti baj, bármit tesznek, nincs, aki megbüntesse őket.
{10:7} Szájuk tele átkozódással, csalással, káromkodással; nyelvükön hamisság és bűn.
{10:8} Leselkednek a sikátorokban, ártatlanokat gyilkolnak titokban, lesik következő áldozatukat.
{10:9} Lapulnak, mint oroszlán a bozótban, lesik zsákmányukat, hogy rárohanjanak, megragadják, és elhurcolják a szegényeket.
{10:10} Bizony, ha szerencsétlen áldozatuk karmuk közé kerül, erejükkel földre tiporják, szétzúzzák és összetörik!
{10:11} Azt gondolják magukban: „Isten nem törődik velünk, ide sem néz, meg se látta ezt!”
{10:12} Kelj fel Örökkévaló! Istenem, emeld fel kezed! Ne feledkezz el a szegényekről, akiket a gonoszok összetörtek!
{10:13} Ne gúnyolhasson téged a gonosz, Istenem! Ne mondhassa magában: „Isten úgysem büntet meg ezért soha!”
{10:14} Pedig te jól láttad mindezt, Istenem! Láttad a sok fájdalmat és szenvedést! Bizony, kinyújtod kezed, segítesz a szegényeken, mert te vagy, Örökkévaló, az árvák és elhagyottak gondviselője!
{10:15} Törd el a gonosz karját, Örökkévaló! Pusztítsd ki a gonoszokat, hogy nyomuk se maradjon!
{10:16} Az Örökkévaló örökké uralkodik, kipusztítja országából a gonoszokat!
{10:17} Örökkévaló, te meghallgattad az alázatos szegények kívánságát. Szívüket erősítsd meg, és teljesítsd kérésüket!
{10:18} Ítélj az árvák és elnyomottak javára, hogy a földi emberek ne nyomorgassák őket többé!
{11:1} A zenészek vezetőjének. Dávid zsoltára. Én az Örökkévalóban bízom! Miért mondjátok hát nekem: „Menekülj, rejtőzz el a hegyekben, mint a madár!”
{11:2} A gonoszok a sötétben rejtőznek, már feszítik az íjat, célba veszik az igaz embert, hogy nyilukat a szívébe lőjék.
{11:3} Mi lesz, ha még az alapokat is lerombolják? Mit tehet akkor az igaz?
{11:4} De az Örökkévaló most is ott van szent templomában! Az ő trónja a Mennyben van! Mindent lát, ami történik, minden embert szemmel tart, és próbára tesz.
{11:5} Igen, megvizsgálja, és próbára teszi az igazakat is, de gyűlöli a gonoszokat és erőszakosokat!
{11:6} Izzó parazsat és kénkövet szór a gonoszokra, perzselő forró szél zúdul rájuk.
{11:7} Mert az Örökkévaló igazságos, és szereti az igaz tetteket. Meglátják arcát, és vele laknak, akik szeretik az igazságot.
{12:1} A zenészek vezetőjének. Mélyhangú húros hangszerekre. Dávid zsoltára. Ments meg, Örökkévaló! Elfogytak az istenfélők! Kiveszett a hűség, eltűntek a földről a hűségesek!
{12:2} Értelmetlen és hazug dolgokat beszélnek, képmutatón hízelegnek egymásnak.
{12:3} Irtsd ki, Örökkévaló, a hízelgő szájakat, vágd ki a nagyotmondó nyelveket!
{12:4} Akik ezt mondják: „Beszédünk naggyá tesz minket, nyelvünkkel uralkodunk, ugyan ki lehetne úrrá felettünk?!”
{12:5} De az Örökkévaló így felel: „Most már felkelek! A nyomorultak segélykiáltására felelek, megmentem a szegényeket, megszabadítom azokat, akik arra várnak!”
{12:6} Az Örökkévaló beszéde igaz és tiszta, mint a föld-kohóban hétszer olvasztott, megtisztított ezüst.
{12:7} Örökkévaló, védj meg bennünket, e gonosz nemzedéktől ments meg,
{12:8} még ha körül is vesznek mindenfelől, és magasra emelkednek a hitvány emberek!
{13:1} A zenészek vezetőjének. Dávid zsoltára. Örökkévaló, meddig felejtkezel el rólam? Végleg elfelejtesz? Meddig rejted el arcodat előlem?
{13:2} Meddig kell aggódnom, hogy már nem törődsz velem, meddig bánkódjak még ezen? Meddig hatalmaskodik rajtam ellenségem?
{13:3} Nézz rám, Örökkévaló, Istenem, kérlek, válaszolj nekem! Vidítsd fel arcomat, örvendeztess meg, hogy ne boruljon rám halálos álom!
{13:4} Ne mondhassa ellenségem: „Legyőztem!” Ne örülhessen, mikor bajban vagyok!
{13:5} Mert kegyelmedben bízom, Örökkévaló! Teljes szívvel örülök, hogy megszabadítasz!
{13:6} Dicséretet éneklek az Örökkévalónak, mert jót tett velem!
{14:1} A zenészek vezetőjének. Dávidé. Azt gondolják az ostobák: „Nincs Isten, nem is létezik!” Mind romlottak, tetteik is utálatosak, nincs közöttük egy sem, aki jót tenne.
{14:2} Az Örökkévaló letekint a Mennyből az emberekre, hogy lássa, van-e közöttük értelmes, Istent kereső.
{14:3} De mind elfordultak Istentől, megromlottak mindannyian, nincs, aki jót tenne, nincs egy sem!
{14:4} Nem értik ezt a gonoszok? Pusztítják népemet, mint a kenyeret, az Örökkévalót pedig nem tisztelik!
{14:5} De meg fognak rettenni, egyszer nagyon megijednek, mert Isten az igazakkal van!
{14:6} A gonoszok elutasítják a szegény tanácsát, akinek az Örökkévaló a biztos menedéke!
{14:7} Bárcsak eljönne Sionból a Szabadító! Az Örökkévaló az, aki Izráelt megszabadítja! Mikor az Örökkévaló visszahozza népét a fogságból, örül majd Jákób, és vigad Izráel!
{15:1} Dávid zsoltára. Örökkévaló, ki lakhat sátorodban? Szent hegyeden ki élhet veled?
{15:2} Aki egyenes úton jár, azt teszi, ami helyes, tiszták és igazak a szándékai,
{15:3} nem rágalmaz másokat, embertársának nem árt, nem mond rosszat testvéreiről,
{15:4} megveti a gonoszt, de tiszteli azokat, akik félik az Örökkévalót. Aki, ha ígér valamit, megtartja, még ha kárát vallja is,
{15:5} aki nem kér kamatot kölcsönadott pénze után, és nem lehet megvesztegetni, hogy az ártatlant megkárosítsa. Aki így él, soha meg nem inog!
{16:1} Dávid miktámja. Örökkévaló, védj meg engem, mert hozzád menekülök!
{16:2} Ti azt mondjátok az Örökkévalónak: „Te vagy az én Uram, minden jó, amit kaptam, tőled származik!”
{16:3} De azt is mondjátok e föld isteneinek: „Tőletek jön, amit lelkem kíván!”
{16:4} Akik más isteneket imádnak, sok fájdalmat okoznak maguknak. Nincs közöm áldozataikhoz, amelyeket bálványaiknak visznek, isteneik nevét számra sem veszem!
{16:5} Az Örökkévaló az én Istenem, ő az én részem: ételem és italom! Örökkévaló, kezedben tartod sorsomat!
{16:6} Részemet gyönyörű helyen jelölted ki, milyen szép örökség jutott nekem!
{16:7} Áldom az Örökkévalót, mert ő tanácsol engem, lelkem mélyén még éjjel is tanít!
{16:8} Tekintetem az Örökkévalóra függesztem, aki jobb kezem felől van, ezért nem rendülök meg soha!
{16:9} Ezért örül a lelkem, és teljes szívvel örvendezek, még testem is biztonságban nyugodhat.
{16:10} Mert te, Örökkévaló, nem hagyod lelkemet a halottak országában. Nem adod szented testét a pusztulásnak!
{16:11} Sőt, megmutatod az életre vezető utat, és jelenlétedbe vezetsz, ahol tökéletes öröm vár: a jobb oldaladon örökös öröm!
{17:1} Dávid imádsága. Örökkévaló, hallgasd meg imádságomat, mert igazságért könyörgök! Halld meg segélykiáltásomat, mert őszinte szívvel jövök hozzád!
{17:2} Te jól látod a teljes igazságot, ítélj a javamra!
{17:3} Örökkévaló, megvizsgáltad szívemet, meglátogattál még éjjel is. Próbára tettél, de nem találtál bennem semmi hamisságot. Megvizsgáltad gondolataimat is, de láttad, hogy nem mondtam semmi gonoszat.
{17:4} Minden erőmmel igyekeztem parancsodat megtartani.
{17:5} Ösvényeidet követtem, le nem tértem róluk sohasem.
{17:6} Mikor hozzád kiáltottam, Istenem, mindig meghallgattál engem! Fordulj felém, kérlek, hallgasd meg most is imádságomat!
{17:7} Örökkévaló, te megszabadítod ellenségeiktől, akik benned bíznak! Bizony, megszabadítod őket jobb karod erejével! Mutasd meg, milyen csodálatos hűséged és szereteted!
{17:8} Őrizz meg, mint szemed fényét! Szárnyaid árnyékában rejts el engem
{17:9} a gonoszok elől, akik el akarnak pusztítani! Ments meg halálos ellenségeimtől, akik körülfogtak!
{17:10} Kegyetlen szívük nem ismer irgalmat, magabiztos büszkeséggel beszélnek.
{17:11} Folyton a sarkamban lihegnek, s már körül is zártak egészen. Szemüket rám szegezik: lesik, hogyan terítsenek a földre,
{17:12} mint oroszlán a zsákmányát, mint ifjú oroszlán, amely prédáját lesi.
{17:13} Kelj fel, Örökkévaló! Szállj szembe velük, vágd le őket kardoddal, ments meg a gonoszoktól!
{17:14} Hatalmaddal irtsd ki őket a földről! De azoknak, akiket szeretsz, Örökkévaló, adj bőven minden jót, hadd teljenek be áldásaiddal! Még unokáik is örököljék tőlük áldásaidat!
{17:15} Én pedig szemtől szembe meglátom arcodat az igazságban! Micsoda öröm tölt el, mikor felébredek és meglátlak téged!
{18:1} A zenészek vezetőjének. Dávidnak, az Örökkévaló szolgájának éneke, amelyet azon a napon szerzett, amikor az Örökkévaló megszabadította őt minden ellenségétől, még Saultól is. Ezt énekelte Dávid: Szeretlek, Örökkévaló, te vagy minden erőm forrása!
{18:2} Az Örökkévaló az én Kősziklám és erős kőváram! Istenem a kősziklám, hozzá menekülök! Ő véd meg engem! Benne van minden erőm, ő vezet a győzelemre! Ő a rejtekhelyem, magasan fönn, a hegyeken.
{18:3} Az Örökkévalóhoz kiáltok, aki dicséretre méltó, és megszabadulok ellenségeimtől.
{18:4} A halál kötelei gúzsba kötöttek, megrémített a pusztító áradat.
{18:5} Testemre fonódtak a Seol kötelei, megfogtak a halál csapdái.
{18:6} De nagy bajomban az Örökkévalóhoz kiáltottam, Istenemet hívtam segítségül. Templomában meghallotta hangomat, kiáltásom feljutott hozzá, meghallgatott!
{18:7} Remegett a föld, és reszketett, még a hegyek alapja is megrendült, mert az Örökkévaló haragra lobbant!
{18:8} Füst szállt fel orrából, szájából emésztő tűz lövellt, tüzes szikrák repültek szerteszét.
{18:9} Meghasította az eget, és leszállt az Örökkévaló, sötét viharfelhők zúgtak lába alatt.
{18:10} Kérubokon ülve repült, szelek szárnyain suhant.
{18:11} Sűrű sötét felhőkbe rejtőzött, körülvették vastag viharfellegek.
{18:12} Dicsőségének ragyogó fénye egyszerre áttört a felhőkön, jégesőt hullatott és cikázó villámokat.
{18:13} Mennydörgő szavával szólt az Örökkévaló, a Felséges zengett az egekből, jégesőt hullatott és cikázó villámokat.
{18:14} Kilőtte nyilait, és szétszórta őket, villámait szórta, és azok szétfutottak.
{18:15} Örökkévaló, amikor megfenyítetted a vizeket, haragod szélviharától még a tengerfenék is meglátszott, feltárultak a föld alapjai.
{18:16} Akkor lenyújtottad kezed a magasból, és felemeltél, kihúztál a rohanó, örvénylő vizekből!
{18:17} Az Örökkévaló megszabadított hatalmas ellenségeimtől! Bizony, megmentett gyűlölőimtől, akik erősebbek nálam!
{18:18} Rám rohantak a veszedelem napján, az Örökkévaló mégis megmentett engem!
{18:19} Szorongattak minden oldalról, de az Örökkévaló kiszabadított! Tágas mezőre vitt ki engem, megmentett, mert kedvét leli bennem!
{18:20} Megjutalmazott az Örökkévaló ártatlanságom szerint, jóval fizetett kezeim tisztaságáért,
{18:21} mert az Örökkévaló útjain jártam, és nem vétkeztem Isten ellen.
{18:22} Törvényeit mindig szem előtt tartottam, parancsaitól el nem tértem.
{18:23} Becsületesen és igazán éltem előtte, a bűnöktől távol maradtam.
{18:24} Meg is jutalmazott az Örökkévaló ártatlanságom szerint, jóval fizetett kezeim tisztaságáért.
{18:25} Istenem, aki hűséges, ahhoz te is hűséges vagy! Aki igaz, ahhoz te is igaz vagy!
{18:26} Aki jó és tisztaszívű, ahhoz te is jó vagy és tisztaszívű! De túljársz az eszén, és ellene állsz annak, aki ravaszkodik!
{18:27} Megszabadítod az alázatosakat, de megalázod a büszkéket.
{18:28} Örökkévaló, te gyújtod meg lámpámat, te világítasz nekem a sötétben!
{18:29} Veled együtt még az ellenséges seregen is áttörök! Istenemmel minden akadályon átjutok!
{18:30} Isten útja tökéletes! Az Örökkévaló szava megbízható! Pajzsa ő azoknak, akik benne bíznak!
{18:31} Kicsoda Isten az Örökkévalón kívül? Kicsoda Kőszikla Istenünkön kívül?
{18:32} Istenem, te megerősítesz engem! Tökéletessé teszed utamat!
{18:33} Olyan biztossá teszed lépteimet, mint a szarvasoké! Felvezetsz a magas sziklák csúcsaira is.
{18:34} Megtanítod kezemet a harcra, és karomat, hogy az erős íjat megfeszítse.
{18:35} Szabadításod védelmez engem, jobb karod támogat, jóindulatod fölemel!
{18:36} Megerősítetted lábamat és bokámat, hogy gyorsabban haladjak, és ne botladozzam.
{18:37} Üldözöm ellenségeimet, utolérem őket, vissza se térek, míg nem végzek velük!
{18:38} Összetöröm őket, fel sem kelnek többé, lábam alatt elterülnek.
{18:39} Mert megerősítettél a harcban, Istenem, térdre kényszerítetted, akik ellenem támadtak.
{18:40} Megfutamítottad ellenségeimet, s elpusztíthattam gyűlölőimet.
{18:41} Segítségért kiáltoztak, de nem menekülhettek. Kiáltottak még az Örökkévalóhoz is, de ő nem felelt nekik.
{18:42} Ízzé-porrá zúztam őket, a szél hordja el mindet, széttapostam ellenségeimet, mint a sarat.
{18:43} Istenem, megszabadítottál sok ezer ellenségemtől! Nemzetek fejévé tettél. Olyan népek szolgálnak nekem, akiket nem is ismertem.
{18:44} Első szóra engedelmeskednek, idegenek hízelegnek nekem!
{18:45} Minden bátorságuk elszállt, váraikból remegve jönnek elő.
{18:46} Él az Örökkévaló! Áldott az én Kősziklám, Istenem, aki győzelemre vezet!
{18:47} Isten megbünteti ellenségeimet, és népeket rendel uralmam alá!
{18:48} Megment ellenségeim kezéből, az ellenem támadók fölé emeli fejemet, megszabadít a kegyetlentől.
{18:49} Ezért dicsérlek téged a nemzetek előtt, Örökkévaló, dicséretet énekelek neked!
{18:50} Mert te vagy az Isten, aki nagy győzelmet adsz királyodnak, megmutatod kegyelmed és hűséged felkentednek, Dávidnak, és utódainak mindörökké!
{19:1} A zenészek vezetőjének. Dávid zsoltára. Az ég hirdeti Isten dicsőségét, kezének alkotásairól beszél az égboltozat.
{19:2} Egyik nappal a másiknak mondja, éj az éjnek beszéli Isten hatalmát!
{19:3} Nem emberi beszéddel, vagy hallható szóval hirdetik,
{19:4} mégis eljut hangjuk az egész Földre, megérti szavukat az egész világ. A Nap, amelynek az ég a sátra,
{19:5} felkel reggel, kijön, mint vőlegény a hálószobájából. Örül, mint hős harcos, hogy futhatja pályáját.
{19:6} Elindul az ég egyik szélétől, körüljár a másikig, semmi sem rejtőzhet el sugaraitól.
{19:7} Az Örökkévaló tanítása tökéletes, helyreállítja az ember lelkét. Az Örökkévaló törvénye megbízható, bölccsé teszi még az egyszerű embert is.
{19:8} Az Örökkévaló rendelkezései helyesek, megörvendeztetik szívünket. Az Örökkévaló parancsai világosak, megvidámítanak bennünket.
{19:9} Az istenfélelem tiszta és helyes, örökké megmarad. Bizony, az Örökkévaló döntései mind érvényesek, igazságosak és helyesek!
{19:10} Értékesebbek, mint sok-sok arany, édesebbek a méznél, még a legfinomabb méznél is!
{19:11} Figyelmeztetnek és megvilágosítanak engem is, szolgádat, Uram. Aki szavadnak engedelmeskedik, nagy jutalmat nyer.
{19:12} Ki veheti észre minden egyes tévedését? Tisztíts meg engem a nem szándékos vétkektől is!
{19:13} Óvdj meg, szolgádat, a szándékos bűnöktől, hogy ne uralkodjanak rajtam! Akkor ártatlan leszek, és nem vétkezek ellened.
{19:14} Legyen kedvedre való minden szavam és gondolatom, ó, Örökkévaló, Kősziklám és Megváltóm!
{20:1} A zenészek vezetőjének. Dávid zsoltára. Hallgassa meg kérésed az Örökkévaló, mikor bajban vagy! Segítsen téged győzelemre Jákób Istene!
{20:2} Szentélyéből küldjön segítséget, a Sionból erősítsen és támogasson!
{20:3} Emlékezzen felajánlott áldozataidra, s égőáldozataidat fogadja szívesen! Szela
{20:4} Adja meg neked, amit teljes szívből kívánsz, valósítsa meg minden tervedet!
{20:5} Hadd örvendezzünk győzelmednek, hadd lobogtassunk zászlót Istenünknek! Teljesítse az Örökkévaló minden kérésedet!
{20:6} Most már tudom, hogy az Örökkévaló győzelmet ad felkent királyának! Igen, az Örökkévaló válaszol neki a Mennyből, és erős jobbjával győzelemre segíti.
{20:7} Ezek harci szekereikben bíznak, mások erős lovaikkal dicsekednek, mi pedig Istenünket, az Örökkévalót hívjuk segítségül, és vele dicsekszünk!
{20:8} Azok vereséget szenvednek, és holtan esnek össze, mi pedig talpon maradunk, és győzünk!
{20:9} Örökkévaló, vezesd győzelemre királyodat! Hallgass meg minket, mikor hozzád kiáltunk!
{21:1} A zenészek vezetőjének. Dávid zsoltára. Örökkévaló, erődnek örül a király, ujjong, mert győzelemre segítetted.
{21:2} Megadtad neki, amit szíve kívánt, ajkainak kérését teljesítetted. Szela
{21:3} Bőségesen megáldottad őt, színarany koronát tettél fejére.
{21:4} A király életet kért tőled, Örökkévaló, és megadtad, hosszú, sőt örökké tartó életet adtál neki!
{21:5} Győzelemre vezetted a királyt, megnövelted hírnevét, méltóságot és dicsőséget árasztottál rá bőségesen.
{21:6} Áldottá, sőt áldássá tetted őt örökké, ujjong, hogy jelenlétedben élhet!
{21:7} Igen, az Örökkévalóban bízik a király, s nem bukik el, mert védi a Felséges kegyelme.
{21:8} Örökkévaló, bárcsak utolérné kezed minden ellenségedet, és elpusztítanád gyűlölőidet!
{21:9} Mikor megjelensz, Örökkévaló, égesd el őket, mint a tüzes kemence, pusztítsd el őket, mint tűz a szalmát!
{21:10} A gonoszoknak még a gyermekeit is pusztítsd el, utódaikat gyomláld ki az emberek közül!
{21:11} Gonosz terveket szőttek ellened, álnok csapdákat készítettek, de hiába,
{21:12} mert te, Örökkévaló, megkötözöd őket köteleiddel, nyilaiddal célba veszed őket.
{21:13} Dicsérünk, Örökkévaló! Éneket éneklünk erődről, és zsoltárt hatalmadról!
{22:1} A zenészek vezetőjének. A „Hajnali szarvas” kezdetű ének dallamára. Dávid zsoltára. Istenem, ó, Istenem, miért hagytál egyedül? Oly távol vagy, miért nem mentesz meg? Nem hallod segélykiáltásomat?!
{22:2} Istenem, segítségért kiáltok nappal, kiáltok hozzád éjjel is, de nem felelsz!
{22:3} Istenem, te vagy a Szent, te vagy a Király! Izráel dicséretei vesznek körül trónodon!
{22:4} Benned bíztak őseink, rád támaszkodtak, és te megmentetted őket.
{22:5} Hozzád kiáltottak segítségért, és megmenekültek ellenségeiktől. Hittek és nem csalódtak benned.
{22:6} De én féreg vagyok, nem ember! Undorodik tőlem, csúfol és gyaláz mindenki!
{22:7} Aki csak lát, gúnyolódik rajtam, fejét csóválja, és nyelvét ölti rám.
{22:8} Azt mondják: „Most hívd az Örökkévalót segítségül! Majd csak megment téged! Ha tényleg annyira kedvel, biztosan megszabadít!”
{22:9} Istenem, te vagy, aki anyám méhéből kihozott! Te biztattál, amíg ő szoptatott!
{22:10} Te vettél a karjaidba, születésemtől fogva te vagy Istenem!
{22:11} Ne légy messze tőlem, mert közel a veszedelem, és nincs, aki segítsen!
{22:12} Dühös bikák vettek körül, bekerítettek a básáni bivalyok!
{22:13} Tátott szájjal rohantak rám, mint zsákmányra az ordító oroszlán.
{22:14} Olyanná lettem, mint a kiöntött víz: minden erőm elhagyott! Csontjaim kificamodtak, szívem megolvadt, mint a viasz.
{22:15} Szájam kiszáradt, mint a cserép, nyelvem ínyemhez tapadt. Bizony, a halál porába fektettél engem!
{22:16} Kutyák gyűltek körém, a gonoszok csapata bekerített, átszúrták kezemet, lábamat.
{22:17} Csontjaim mind kilátszanak, ők meg csak néznek és bámulnak rám!
{22:18} Ruháim elosztják maguk között, köntösöm kisorsolják.
{22:19} Örökkévaló, ne légy messze tőlem! Te vagy erőm, siess segítségemre!
{22:20} Mentsd meg életem a kard élétől, lelkem a kutyák körme közül!
{22:21} Szabadíts ki az oroszlán torkából! A bivalyok szarvait látom, de tudom, hogy meghallgattál engem!
{22:22} Megmentettél, Örökkévaló! Hirdetni fogom nevedet testvéreimnek, dicsérlek téged, mikor a testvérek összegyűlnek!
{22:23} Dicsérjétek az Örökkévalót, akik félitek és tisztelitek őt! Jákób utódai, mind dicsőítsétek, Izráel utódai, tiszteljétek őt félelemmel!
{22:24} Mert az Örökkévaló nem fordul el a szegényektől, nem utálja meg az alázatosokat, mikor bajban vannak! Nem rejtőzik el előlük, ha segítséget kérnek tőle! Meghallgatja őket, mikor hozzá kiáltanak!
{22:25} Téged dicsérlek, Örökkévaló, a nagy gyülekezetben! Összegyűlt imádóid előtt megadom, amit fogadtam neked.
{22:26} Jöjjetek, szegények és alázatosak, lakjatok jól! Jöjjetek mind, akik dicséritek az Örökkévalót, viduljon fel szívetek örökre!
{22:27} Jöjjetek ti is, akik távoli földeken éltek, emlékezzetek az Örökkévalóra, és forduljatok hozzá! Jöjjön a Föld minden családja, minden népe, hajoljon meg előtted, és téged imádjon, Örökkévaló!
{22:28} Mert az Örökkévalóé a királyi hatalom, és uralkodik minden nép fölött!
{22:29} Eljönnek mind a gazdagok és erősek, esznek, és meghajolnak előtte. Azok is, akik a halál kapujában állnak, és akik már meghaltak, bizony, mind meghajolnak az Örökkévaló előtt!
{22:30} Messze a jövőben, még utódaink is őt szolgálják, az Örökkévaló dicsőségéről beszélnek fiaiknak.
{22:31} Igen, jönnek, és az Örökkévaló hatalmas tetteit tanítják a születendő nemzedéknek!
{23:1} Dávid zsoltára. Az én pásztorom az Örökkévaló! Minden jóval ellát engem:
{23:2} dús legelőin megpihentet, friss patakokhoz terelget,
{23:3} felüdíti lelkem, és az igazságosság útján vezet, jóságos természete szerint.
{23:4} Bizony, még ha a halál árnyékában, sötét és mély völgyeken kell is átmennem, akkor sem félek a gonosztól, mert, te, Örökkévaló, ott is velem vagy. Pásztorbotod megvéd, pálcád vezet.
{23:5} Ellenségeim szeme láttára bőségesen megteríted asztalom, mint szívesen látott vendéged előtt. Bizony, színig töltöd poharam!
{23:6} Jóságod és szereteted körülvesz amíg csak élek, az Örökkévaló házában lakom, egész életemben.
{24:1} Dávid zsoltára. Az Örökkévalóé az egész Föld! Övé minden, ami rajta van. Bizony, övé az egész világ, és annak minden lakója!
{24:2} Mert ő emelte a szárazföldet a tenger fölé, s megerősítette a vízzel szemben.
{24:3} Kicsoda mehet föl az Örökkévaló hegyére? Ki állhat meg előtte, szent helyén?
{24:4} Csak az, kinek szíve és keze tiszta, nem használja az Örökkévaló nevét hamis esküre, s ha megígér valamit, teljesíti.
{24:5} Az ilyen ember kap áldást az Örökkévalótól, és kegyelmet a szabadító Istentől!
{24:6} Ilyen a sok-sok nemzedék, amely keresi őt. Arcodat keresi, Jákób Istene! Szela
{24:7} Táruljatok kapuk, nyíljatok ki, örök ajtók, hogy bemehessen a dicső Király!
{24:8} Ki ez a dicsőséges Király? Az erős és hatalmas Örökkévaló! Ő az Örökkévaló, a Hatalmas Harcos!
{24:9} Táruljatok kapuk, nyíljatok ki, örök ajtók, hogy bemehessen a dicső Király!
{24:10} Ki ez a dicsőséges Király? Az Örökkévaló, a Seregek Ura, a dicsőség Királya! Szela
{25:1}  Dávidé. Örökkévaló, hozzád emelem lelkemet!
{25:2} Benned bízom, Istenem, ne kelljen csalódnom, s ne engedd, hogy ellenségeim kigúnyoljanak!
{25:3} Senki se csalódjon, aki benned bízik! Akik elárulnak téged, azok csalódjanak, ne jussanak semmire!
{25:4} Örökkévaló, mutasd meg, melyik a te utad, taníts engem, hogy lábad nyomát kövessem!
{25:5} Vezess és taníts, hogy igazságodban járhassak, hiszen te vagy Szabadítóm, Istenem, csak benned reménykedem szüntelen.
{25:6} Kérlek, gondolj szeretetedre és kegyelmedre, Örökkévaló, mert azok öröktől fogva és örökké tartanak!
{25:7} Ne emlékezz ifjúkorom vétkeire és bűneimre! Kegyelmed szerint gondolj rám, mert jóságos vagy, Örökkévaló!
{25:8} Bizony, jó az Örökkévaló, és igazságos! Még a bűnösöket is jóra tanítja.
{25:9} Az alázatosokat igazságosan vezeti, megtanítja őket útjaira.
{25:10} Bizony, aki az Örökkévaló útján jár, az megismeri kegyelmét és hűséges szeretetét! Mert így bánik azokkal, akik szövetségét és ígéreteit megőrzik!
{25:11} Örökkévaló, sokat vétkeztem ellened, de bocsáss meg nekem jóságodért!
{25:12} Aki teljes szívvel tiszteli és féli az Örökkévalót, annak ő megmutatja, melyik utat válassza!
{25:13} Áldott az ilyen ember! S utódai megmaradnak a földön, amelyet Isten nekik ígért.
{25:14} Az Örökkévaló bizalmába fogadja, akik imádják őt, és szövetségére tanítja őket.
{25:15} Az Örökkévalóra nézek szüntelen, mert ő szabadít ki minden bajból!
{25:16} Örökkévaló, nézz rám, légy kegyelmes hozzám, mert gyenge és magányos vagyok!
{25:17} Enyhítsd szívem aggodalmát, ments ki bajaimból!
{25:18} Vedd észre, mennyi baj és próbatétel vesz körül, és bocsásd meg minden bűnömet!
{25:19} Nézd, mennyi ellenségem van, akik gyilkos szándékkal gyűlölnek engem!
{25:20} Istenem, védj meg, és ments meg tőlük, hiszen benned bízom, ne kelljen csalódnom!
{25:21} Ártatlanságom és egyenességem védjen meg, mert rád várok, Istenem, hogy megszabadíts!
{25:22} Ó Istenem, mentsd ki Izráelt minden bajból!
{26:1} Dávidé. Örökkévaló, ítélj meg engem, mert ártatlanul éltem, és benned bíztam, ingadozás nélkül!
{26:2} Vizsgálj meg, Örökkévaló, és próbálj meg, tisztítsd meg szívemet és szándékaimat!
{26:3} Mert mindig kegyelmedre nézek, szereteted által élek.
{26:4} Nem barátkozom bajkeverőkkel, semmi közöm képmutatókhoz.
{26:5} Utálom a gonoszok társaságát, nem ülök közéjük sohasem.
{26:6} Kezeimet mosom, ártatlan vagyok, így jövök oltárodhoz, Örökkévaló,
{26:7} hogy énekkel dicsérjelek, és elmondjam csodás tetteidet!
{26:8} Örökkévaló, szeretem házadat: a helyet, ahol dicsőséged lakik!
{26:9} Ne számíts engem a bűnösök közé, ne pusztíts el a gyilkosokkal együtt!
{26:10} Ők mindig gonoszat terveznek, és markukat tartják, hogy megvesztegessék őket.
{26:11} Én azonban ártatlanságban élek, szabadíts hát meg, Istenem, kegyelmezz nekem!
{26:12} Lábam biztos talajon áll, s áldalak a nagy gyülekezetben, ó, Örökkévaló!
{27:1} Dávidé. Világosságom és Szabadítóm az Örökkévaló, ugyan kitől féljek? Erős váram az Örökkévaló, miért félnék bárkitől?
{27:2} Ha rám támadnak a gonoszok, hogy elevenen felfaljanak, ők fognak megbotlani és elesni.
{27:3} Ha ellenség tábora vesz körül, akkor sem félek, ha háborút indítanak ellenem, akkor is bízom én!
{27:4} Csak egyet kérek az Örökkévalótól, ezért könyörgök, hogy házában lakhassam egész életemben, szépségét nézhessem, és templomában gyönyörködhessek.
{27:5} Bizony, a veszedelem napján hajlékában rejt el, sátrában biztonságban leszek! Magas sziklavárába felvisz magához!
{27:6} Most is fölemeli fejemet ellenségeim fölé, akik körülvettek! Ezért örömkiáltással viszek áldozatot az Örökkévalónak, dicséretet és zsoltárt éneklek neki.
{27:7} Ó, Örökkévaló, hallgass meg, ha hozzád kiáltok! Légy kegyelmes, válaszolj nekem!
{27:8} Szívem helyetted mondja: „Keresd az Örökkévalót!” Ezért jövök hozzád, és téged kereslek, Örökkévaló!
{27:9} Ne rejtsd el arcodat előlem, ne fordulj el szolgádtól, hiszen te vagy segítségem! Ne lökj el magadtól, ne hagyj el, Szabadítóm, Istenem!
{27:10} Ha apám és anyám elhagyna, az Örökkévaló akkor is magához fogad engem!
{27:11} Taníts meg, utadon járni, Örökkévaló, vezess egyenes ösvényen, ellenségeim miatt!
{27:12} Ne adj ellenségeim kezébe! Mert sokan vannak, akik ellenem támadnak, hazugságokkal vádolnak, kegyetlenek és erőszakosak!
{27:13} Mégis hiszem, hogy meglátom az Örökkévaló jóságát, még életemben!
{27:14} Várj az Örökkévalóra, légy erős és bátor! Benne bízz, és benne reménykedj!
{28:1} Dávidé. Örökkévaló, Kősziklám, hozzád kiáltok segítségért! Ne fordulj el tőlem némán! Ha nem válaszolsz, én is olyan leszek, mint akik a sírba hullanak.
{28:2} Halld meg segélykiáltásomat! Téged hívlak, feléd nyújtom kezem, aki a Szentek Szentjében laksz!
{28:3} Kérlek, ne pusztíts el a gonoszokkal együtt, akik békességgel köszöntik szomszédaikat, szívük pedig tele rosszindulattal.
{28:4} Büntesd meg őket, ahogy megérdemlik! Ami rosszat mások ellen terveztek, az történjen velük! Bánj velük úgy, ahogy ők másokkal! Büntesd meg őket, ahogy megérdemlik!
{28:5} Mivel nem törődnek az Örökkévaló tetteivel, sem kezének munkájával, ezért az Örökkévaló lerombolja őket, hogy fel nem épülnek soha többé!
{28:6} Áldott az Örökkévaló, mert válaszolt könyörgésemre!
{28:7} Ő az én erőm és védelmezőm, benne bízom! Megsegített engem, ezért vigadok, énekemmel dicsérem őt!
{28:8} Az Örökkévaló ereje valóságos, ő a biztos menedék, aki megmenti felkentjét.
{28:9} Örökkévaló, mentsd meg népedet, áldd meg örökségedet, te légy a pásztoruk, emeld karodba őket örökké!
{29:1} Dávid zsoltára. Isten fiai, dicsérjétek az Örökkévalót! Tiszteljétek őt, énekeljetek dicsőségéről és hatalmáról!
{29:2} Dicsérjétek az Örökkévalót dicsőségéhez méltóan! Szent öltözetben, imádattal hajoljatok meg előtte!
{29:3} Az Örökkévaló hangja zeng a tengerek fölött, a dicsőséges Isten mennydörög, az Örökkévaló hangja visszhangzik az óceán fölött.
{29:4} Az Örökkévaló hangja erős, az Örökkévaló hangja fenséges.
{29:5} Az Örökkévaló hangja derékba töri a hatalmas cédrusfákat, az Örökkévaló hangja összetöri még a libanoni cédrusokat is!
{29:6} Az Örökkévaló hangjára ugrálnak Libanon hegyei, mint a borjak, és a Hermón, mint bivalyborjú.
{29:7} Az Örökkévaló hangjára villámok hasítják az eget.
{29:8} Az Örökkévaló hangjára reszket a sivatag, Kádés pusztasága is megremeg.
{29:9} Az Örökkévaló hangja megriasztja a szarvasokat, és letarolja az erdőket. De az Örökkévaló templomában mindenki azt kiáltja: „Dicsőség Istennek!”
{29:10} Az Örökkévaló uralkodott, mint király, az Özönvíz felett. Igen, az Örökkévaló ma is uralkodik, ő a Király örökké!
{29:11} Az Örökkévaló ad erőt népének, és megáldja őket békességgel!
{30:1} Dávid zsoltára, templomszentelési ének. Dicsérlek, Örökkévaló, mert felemeltél, nem engedted, hogy ellenségeim legyőzzenek!
{30:2} Örökkévaló, Istenem, segítségért kiáltottam hozzád, és meggyógyítottál.
{30:3} Kiemelted lelkemet a halottak országából, megmentettél, hogy ne szálljak a sírba.
{30:4} Ti, akik az Örökkévalót hűséggel követitek, énekeljetek zsoltárokat neki, dicsérjétek szent nevét!
{30:5} Mert haragja csak pillanatig tart, de jósága egész életemben kísér! Este sírva fekszem le, de reggel már örömre ébredek.
{30:6} Amíg jól ment sorom, azt gondoltam, semmi baj nem érhet.
{30:7} Amíg kegyelmed körülvett, az élet csúcsán éreztem magam. De mikor elfordítottad arcodat tőlem, halálra rémültem.
{30:8} Hozzád kiáltottam, Örökkévaló, kegyelemért könyörögtem:
{30:9} „Mi haszna, ha meghalok, ha sírba szállok? Ha porrá leszek, dicsér-e téged az a por? Hirdeti-e hűségedet az embereknek?”
{30:10} Hallgass meg, Örökkévaló, könyörülj meg rajtam! Ó, Örökkévaló, segíts!
{30:11} Gyászomat örömre fordítottad! Levetted rólam a szomorúság gyászruháját, és víg örömbe öltöztettél,
{30:12} hogy dicsérjelek, és soha ne hallgassak el! Örökkévaló, én Istenem, örökké dicsérlek téged!
{31:1} A zenészek vezetőjének, Dávid zsoltára. Örökkévaló, hozzád menekülök, ne hagyd, hogy csalódjam! Igazságos tetteiddel ments meg!
{31:2} Fordulj felém, és hallgass meg, szabadíts meg hamar! Légy a Kősziklám, erős kőváram, védj meg engem!
{31:3} Valóban, te vagy Kősziklám, erős kőváram! Jóságodért vezess, és terelgess engem!
{31:4} Kérlek, ments ki a csapdából, amelyet ellenségeim állítottak nekem, mert te vagy minden erőm forrása!
{31:5} Kezedbe teszem szellemem, te mentesz meg engem, Örökkévaló, hűséges Istenem!
{31:6} A hamis istenek imádóit utálom, én csak az Örökkévalóban bízom!
{31:7} Táncolva örülök jóságodnak, mert látod szenvedésemet, és ismered bajaimat.
{31:8} Tágas mezőre állítottál, nem engedted, hogy ellenségeim szorongassanak.
{31:9} Segíts rajtam, Örökkévaló, mert bajban vagyok! Szemem fáj a sok sírástól, testem-lelkem kimerült.
{31:10} Életem bánatban ér véget, éveim sóhajtozással telnek. Bűneim miatt elfogyott erőm, még csontjaim is kiszáradtak.
{31:11} Ellenségeim megvetnek, szomszédaim lenéznek. Még barátaim is félnek tőlem, ha látnak az utcán, elkerülnek.
{31:12} Elfelejtettek az emberek, mintha rég meghaltam volna, félredobtak, mint egy törött cserépedényt.
{31:13} Hallom, hogy suttognak rólam a hátam mögött, szörnyű dolgokat mondanak! Összedugják fejüket, és halálomat tervezik.
{31:14} Mégis benned bízom, Örökkévaló! Azt mondom: te vagy Istenem!
{31:15} Életem a kezedben van, ments meg ellenségeim kezéből, üldözőimtől!
{31:16} Arcod fénye ragyogjon rám, szolgádra! Ments meg engem, kegyelmedből és hűségedért!
{31:17} Örökkévaló, téged hívlak segítségül, ne engedd, hogy csalódjak! A gonoszok csalódjanak, és tűnjenek el a halottak országában!
{31:18} Némuljon el a hazugok nyelve! Hallgassanak el, akik büszkén és elbizakodottan szólnak az igazak ellen!
{31:19} Istenem, mennyi áldást tartogatsz azoknak, akik félnek és tisztelnek téged! Mennyi jót tettél azokkal, akik bíznak benned! Mindenki szeme láttára megáldottad őket!
{31:20} Elrejted őket jelenléted titkos helyén a gonoszok tervei elől. Sátorodban megvéded az igazakat gyűlölőik támadásaitól.
{31:21} Áldott az Örökkévaló! Megmutatta, mennyire szeret, mikor olyan voltam, mint egy ostromlott város!
{31:22} Félelmemben már azt mondtam: „Olyan helyre jutottam, hogy már nem is lát engem az Örökkévaló!” Mégis, meghallottad imádságomat, mikor segítségért kiáltottam hozzád, Örökkévaló!
{31:23} Szeressétek az Örökkévalót, akik hűségesek vagytok hozzá! Mert ő megmenti a hűségeseket, de súlyosan megbünteti azokat, akik saját erejükkel dicsekednek!
{31:24} Legyetek erősek és bátrak mind, aik az Örökkévalóban bíztok!
{32:1} Dávid tanítása. Boldog, akinek bűneit megbocsátották, és vétkeit eltörölték.
{32:2} Áldott, akit az Örökkévaló felmentett minden vád alól, és szellemében nincs hamisság.
{32:3} Ameddig eltitkoltam bűneimet, még csontjaim is kiszáradtak, naphosszat segítségért kiáltoztam.
{32:4} Éjjel-nappal rám nehezedett kezed, Örökkévaló. Erőm kiszáradt, mint a fű, a tikkasztó, forró nyárban. Szela
{32:5} De bevallottam neked bűnömet, nem takargattam tovább vétkeimet. Azt mondtam: „Bevallom az Örökkévalónak vétkemet!” Te pedig megbocsátottál nekem, Örökkévaló. Szela
{32:6} Így imádkozzon bocsánatodért mindenki, aki a tiéd, Örökkévaló! Keressen téged, amíg megtalálhat, akkor még hatalmas árvíz sem borítja el.
{32:7} Örökkévaló, te vagy rejtekhelyem, körülveszel, és megvédesz engem, ezért örvendezek benned! Szela
{32:8} Az Örökkévaló mondja: „Én magam tanítalak, s megvilágítom az utat, amelyen járnod kell. Figyelemmel kísérlek, és tanácsollak, mit tegyél.
{32:9} Ne légy olyan, mint a ló, vagy az öszvér, amely még nincs betanítva, ezért erővel kell féken tartani, másképp nem engedelmeskedik.”
{32:10} A gonoszokat sok fájdalom éri, de az Örökkévaló körülveszi jóindulatával, aki bízik benne.
{32:11} Örüljetek és vigadjatok az Örökkévalónak, ti igazak! Örüljetek mind, igazszívűek!
{33:1} Igazak, örvendezzetek az Örökkévalóban! Az igazszívűeknek való a dicséret!
{33:2} Adjatok hálát az Örökkévalónak húros hangszerekkel, dicsérjétek őt tízhúrú hárfával!
{33:3} Énekeljetek neki új éneket, játsszatok a hangszereken ügyesen, és kiáltsatok hangosan!
{33:4} Mert az Örökkévaló szava igaz, minden tette hűségét bizonyítja.
{33:5} Szereti az igazságosságot, az igaz ítéletet, telve van az egész Föld hűséges szeretetével!
{33:6} Az Örökkévaló teremtette szavával az egeket, leheletével az égi seregeket.
{33:7} Egy helyre gyűjtötte a tengereket, raktáraiba a mélység vizeit.
{33:8} Földi teremtények, tiszteljétek az Örökkévalót, félje őt a Föld minden lakója!
{33:9} Mert amit ő mondott, az megtörtént, amit szavával létrehívott, az előállt.
{33:10} Az Örökkévaló áthúzza a népek számításait, meghiúsítja a nemzetek terveit.
{33:11} De amit az Örökkévaló mond, az örökre érvényes marad, amit tervez, az megvalósul minden nemzedékben.
{33:12} Áldott és boldog az a nemzet, amelynek az Örökkévaló az Istene, a nép, amelyet örökségül választott magának!
{33:13} Az Örökkévaló lenéz a Mennyből, jól látja az embereket.
{33:14} Mennyei trónjáról figyeli a Föld minden lakóját.
{33:15} Hiszen ő teremtette mindnyájuk szívét, jól érti minden dolgukat.
{33:16} A királynak nem hatalmas serege szerez győzelmet, a hőst sem nagy ereje menti meg.
{33:17} Csalódik, aki lovakban bízik, bármilyen erősek, mégsem mentenek meg!
{33:18} De az Örökkévaló éberen vigyáz azokra, akik tisztelik és félik őt, akik hűséges szeretetében bíznak!
{33:19} Bizony, megmenti a haláltól, és jól tartja őket az éhség napjaiban is!
{33:20} Lelkünk az Örökkévalót várja, ő segít, és ő véd meg minket!
{33:21} Benne van minden örömünk, benne bízunk és remélünk!
{33:22} Örökkévaló, légy hozzánk jóindulattal, ahogy bízunk benned!
{34:1}  Dávidé, abból az időből, amikor Abimeleknél keresett menedéket, és úgy viselkedett, mintha eszelős lett volna. Abimelek pedig elkergette Dávidot, aki el is ment. Áldom az Örökkévalót jó időben, rossz időben, én mindig őt dicsérem!
{34:2} Az Örökkévalóval dicsekszem, hallják meg ezt az alázatosak, és örüljenek!
{34:3} Jöjjetek, dicsérjétek velem az Örökkévalót, jöjjetek, dicsérjük együtt őt!
{34:4} Nézzétek! Az Örökkévalóhoz futottam, s ő meghallgatott engem, minden félelmemtől megmentett.
{34:5} Csak nézz az Örökkévalóra, és tőle várj segítséget, akkor arcod felderül, soha nem kell félned!
{34:6} Látjátok, ez a szegény is az Örökkévalóhoz kiáltott, ő pedig kimentette minden bajból!
{34:7} Mert az Örökkévaló angyala körülveszi azokat, akik tisztelik és félik az Örökkévalót, és megvédi őket.
{34:8} Ízleljétek és lássátok meg, hogy jó az Örökkévaló! Bizony, boldog és áldott, aki benne bízik!
{34:9} Imádjátok az Örökkévalót, ti szentjei! Mert akik őt félik és tisztelik, nem szenvednek hiányt semmiben!
{34:10} Még a fiatal oroszlánok is koplalnak és éheznek, de akik az Örökkévalótól kérnek segítséget, semmi jót nem nélkülöznek.
{34:11} Jöjjetek, gyermekeim, hallgassatok rám, megtanítlak benneteket tisztelni az Örökkévalót!
{34:12} Szereted az életet, sokáig akarsz boldogan élni?
{34:13} Akkor őrizd meg nyelved a gonosztól, és szádat a hazugságtól!
{34:14} Messzire kerüld el, ami gonosz, és tedd meg, ami jó! Törekedj a békességre, ne nyugodj, míg el nem éred!
{34:15} Az Örökkévaló megvédi az igazakat, s meghallja kiáltásukat.
{34:16} De ellene fordul a gonoszoknak, még emléküket is kiirtja a földről.
{34:17} Aki az Örökkévalóhoz imádkozik, azt ő meghallgatja, és kimenti minden bajából.
{34:18} Közel van a megtört szívűekhez, és megmenti a reményvesztett lelkűeket.
{34:19} Valóban, sok baj éri az igazakat, de az Örökkévaló valamennyiből kimenti őket!
{34:20} Megőrzi még a csontjaikat is, egy se törik el közülük.
{34:21} De a gonoszokat saját gonoszságuk öli meg, az igazak ellenségei mind megbűnhődnek.
{34:22} Az Örökkévaló megváltja szolgái életét, aki hozzá menekül, azt nem ítéli el.
{35:1} Dávidé. Örökkévaló, te küzdj azokkal, akik velem küzdenek, harcolj azokkal, akik harcolnak ellenem!
{35:2} Ragadd meg fegyvereidet, és siess segítségemre,
{35:3} lándzsád és csatabárdod sújtson üldözőimre! Mondd nekem: „Itt vagyok, hogy megmentselek!”
{35:4} Szégyen és vereség érje azokat, akik életemre törnek! Fordítsanak hátat, fussanak el, akik vesztemet kívánják!
{35:5} Mint polyva a szélben, úgy szóródjanak szét, fejvesztve meneküljenek, az Örökkévaló Angyala kergesse szét őket!
{35:6} Sötét, síkos úton meneküljenek, az Örökkévaló Angyala üldözze őket!
{35:7} Mert ártatlan vagyok, mégis csapdát állítottak, ok nélkül vermet ástak nekem!
{35:8} Érje őket hirtelen veszedelem, saját csapdájuk fogja meg őket, és a verembe maguk essenek!
{35:9} Én pedig ujjongani fogok az Örökkévalóban, és szabadításának örvendezek!
{35:10} Egész bensőmmel énekelem: „Nincs hozzád fogható, Örökkévaló! Mert megmented a gyengét az erősebbtől, kiszabadítod a szegényt a rablók kezéből!”
{35:11} Hamis tanúk támadnak ellenem, bűnökkel vádolnak, melyekről mit sem tudok.
{35:12} Rosszal viszonozzák a jót, amit velük tettem, és gyötrik lelkemet.
{35:13} Mikor betegek voltak, zsákruhát viseltem, böjtöltem, és értük imádkoztam.
{35:14} Úgy bánkódtam értük, mint testvéreimért, úgy szomorkodtam, mintha anyámat gyászolnám.
{35:15} Ők pedig kinevettek, mikor bajban voltam, körülvettek, mint az idegenek, szüntelen szidalmaztak,
{35:16} fogukat vicsorgatták rám, és gúnyoltak.
{35:17} Örökkévaló, meddig tűröd még ezt? Ments meg, mielőtt elpusztítanak, mentsd meg lelkem az oroszlánoktól!
{35:18} Dicsérlek majd a nagy sokaság között! Dicsérlek, Örökkévaló, a hatalmas gyülekezetben!
{35:19} Ne engedd, hogy ellenségeim kinevessenek! Ne engedd, hogy titkon vesztemet tervezzék!
{35:20} Mert békességről beszélnek ugyan, de gonosz tervet szőnek azok ellen, akik békében élnek.
{35:21} Nagy hangon beszélnek ellenem, azt mondják: „Haha, láttuk, mit tettél!”
{35:22} Örökkévaló, te biztosan láttad ezt! Kérlek, ne hallgass! Ne légy távol tőlem, Uram!
{35:23} Kelj fel! Kelj fel, és ítélj a javamra! Uram, Istenem, védd meg igazságomat!
{35:24} Igazságosságod szerint ítélj meg engem, Örökkévaló Istenem! Ne gúnyolódhassanak rajtam ellenségeim!
{35:25} Ne mondhassák: „Ez az, ezt akartuk!” Ne mondják: „Végeztünk vele!”
{35:26} Azokat érje szégyen és vereség, akik vesztemet tervezték! Borítsa őket szégyen és gyalázat, mert lenéztek engem!
{35:27} De örüljenek és vigadjanak, akik javamat kívánják! Mondják: „Milyen hatalmas az Örökkévaló! Bizony, örül szolgái sikerének!”
{35:28} Nyelvem hirdeti igazságosságodat, Örökkévaló, és minden nap dicsérlek!
{36:1} A zenészek vezetőjének. Dávidé, az Örökkévaló szolgájáé. Ezt mondja a bűn a gonosz szívében: „Én ugyan nem félek Istentől, nem is tisztelem, még lelkem mélyén sem!”
{36:2} Meggyőzte magát, hogy nem tett semmi rosszat, és nincs mit megbánnia.
{36:3} Beszéde csupa ostoba hazugság és megtévesztés, nem kell neki a bölcsesség, nem akar jót tenni.
{36:4} Még ágyában is gonosz terveket sző, felkel, és rossz útra indul, minden gonoszságra kapható.
{36:5} Örökkévaló, kegyelmed az égig ér, és hűséged a felhőkig!
{36:6} Igazságosságod oly magas, mint Isten hegyei, ítéleteid mélységesek, mint a tenger! Te viselsz gondot emberre, állatra, Örökkévaló!
{36:7} Nincs értékesebb, mint hűséges szereteted! Szárnyad árnyékába menekülnek az emberek.
{36:8} Megtöltesz minket házad kincseivel, jóságod folyóvizéből itatsz bennünket!
{36:9} Te magad vagy az élet forrása, és fényed által látunk világosan!
{36:10} Mutasd meg kegyelmedet azoknak, akik ismernek téged, és igazságosságodat a tisztaszívűeknek!
{36:11} Hogy ne taposson el a kevélyek lába, ne űzzön el a gonoszok keze!
{36:12} Bárcsak a gonoszok mind elhullanának, hogy fel se keljenek többé!
{37:1}  Dávidé. Ne bosszankodj a gonoszok miatt, ne irigykedj azokra, akik lopnak, csalnak és hazudnak!
{37:2} Mert hirtelen meghalnak, ahogy a füvet lekaszálják, hamar elhervadnak, mint a virágok.
{37:3} Te csak bízz az Örökkévalóban, és tedd meg, ami helyes, akkor megmaradsz a földön, és az Örökkévaló jósága mindennel ellát.
{37:4} Gyönyörködj az Örökkévalóban, akkor megadja szíved kéréseit!
{37:5} Bízd rá minden dolgodat, benne bízz, majd ő véghezviszi:
{37:6} nyilvánvalóvá teszi igazságodat, és jogodra fényt derít.
{37:7} Nyugodj meg, és várd az Örökkévalót! Ne bosszankodj, mikor a gonoszoknak valami sikerül, ne mérgelődj, ha tervük megvalósul!
{37:8} Csillapodj le, nyugodj meg! Ne haragod vezessen, abból csak baj származna!
{37:9} Mert a gonoszok mind elpusztulnak, de akik az Örökkévalót várják, öröklik a földet.
{37:10} Még egy kis idő, és a gonoszok eltűnnek, akárhogy keresed, többé nem találod őket!
{37:11} De a szelídek és alázatosak öröklik a földet, élvezik a békességet és bőséget.
{37:12} A gonoszok terveket szőnek az igazak ellen, és fogukat csikorgatják dühükben.
{37:13} De az Úr nevet rajtuk, mert tudja, hogy közeleg büntetésük napja!
{37:14} Kardjukat emelik a gonoszok, és nyilaikkal céloznak, hogy az alázatosokat megöljék, elpusztítsák az igazakat.
{37:15} De kardjuk saját szívükbe hatol, és íjuk eltörik!
{37:16} Többet ér a kevés az igaz kezében, mint a nagy vagyon, amelyet gonoszok gyűjtenek rakásra.
{37:17} Mert a gonoszok hatalma megtörik, de az igazakat az Örökkévaló támogatja.
{37:18} Az Örökkévaló ismeri az igazakat, akiknek öröksége mindig megmarad,
{37:19} nem vallanak szégyent, még nehéz időkben sem, jóllaknak éhínség idején is.
{37:20} De elpusztulnak a gonoszok mind, és az Örökkévaló ellenségei, mint virágok a mezőn! Bizony, eltűnnek, mint a szétfoszló füst!
{37:21} A gonoszok kölcsönkérnek, de vissza nem adják, az igaz pedig jó szívvel és bőkezűen adakozik.
{37:22} Akiket az Örökkévaló megáld, öröklik a földet, akiket pedig megátkoz, kipusztulnak róla.
{37:23} Akinek útja tetszik az Örökkévalónak, annak lépéseit ő irányítja.
{37:24} Az ilyen ember, ha elesik is, nem marad a földön, mert az Örökkévaló kézen fogja és felsegíti.
{37:25} Gyermek voltam, meg is öregedtem, de nem láttam igazat elhagyatva, sem, hogy gyermekei koldultak volna.
{37:26} Az igaz ember egész életében bőkezűen adakozik, gyermekei pedig áldottak.
{37:27} Kerüld el a gonoszt, tedd meg, ami helyes, akkor biztonságban lakhatsz örökké!
{37:28} Mert az Örökkévaló szereti az igazságos ítéletet, soha nem hagyja el hűséges követőit. Megőrzi őket örökké, de a gonoszok utódait kiirtja.
{37:29} Az igazak öröklik a földet, és rajta laknak örökké.
{37:30} Bölcsen szól az igaz, és igazságosan ítél,
{37:31} Istenének törvényét hordozza szívében, ezért nem ingadoznak léptei.
{37:32} Leselkedik a gonosz az igazra, meg akarja ölni,
{37:33} de az Örökkévaló nem adja kezébe. Nem ítéli el az igazat, mikor ítéletre kerül.
{37:34} Várd az Örökkévalót, és maradj meg útján, akkor ő felemel, és öröklöd a földet. Bizony, meglátod, hogy mind kiirtja a gonoszokat róla!
{37:35} Láttam egy erőszakos, gonosz embert: olyan erős volt, mint egy terebélyes fa.
{37:36} De egyszerre eltűnt: néztem, és nincs többé! Kerestem, de sehol sincs!
{37:37} De nézd csak az igaz embert, figyeld meg a becsületesek sorsát! Mert a jövő a békességet szerető embereké.
{37:38} A bűnösök pedig kipusztulnak a Földről, a gonoszokat mind kivágják.
{37:39} Az igazakat pedig megmenti az Örökkévaló, biztos menedékváruk ő minden bajban.
{37:40} Az Örökkévaló megsegíti és megmenti az igazakat, megszabadítja őket a gonoszoktól, megvédi őket, mert hozzá menekülnek.
{38:1} Dávid zsoltára, emlékeztetőül. Örökkévaló, kérlek, ne büntess meg haragodban, ne ostorozz meg felindulásodban!
{38:2} Nyilaid megsebeztek, rám nehezedett hatalmas kezed.
{38:3} Megvertél haragodban, egész testem sebekkel borítva, még csontjaim is összetörted!
{38:4} Bűneim súlya lenyom, elsüllyedek, összecsaptak a hullámok fejem felett!
{38:5} Ostoba vétkeim miatt sebek borítják el bőrömet, gennyesek és bűzösek.
{38:6} A fájdalomtól görnyedten járok, hétrét hajolva, mint akit gyász súlya nyom.
{38:7} Derekam égő fájdalommal kínoz, minden porcikám sajog.
{38:8} Összetörtem és kimerültem, szívem fáj, és jajgatok.
{38:9} Örökkévaló, minden kívánságom ismered, hallod minden sóhajtásomat!
{38:10} Szívem hevesen dobog, erőm elhagyott, szemem fénye is odavan!
{38:11} Betegségem miatt barátaim elhúzódnak, még rokonaim is elfordulnak tőlem!
{38:12} Csapdát állítottak ellenségeim, hogy megöljenek, rágalmakat terjesztenek rólam, hogy ártsanak nekem, egész nap gonosz terveket szőnek ellenem.
{38:13} De én meg sem hallom, mintha süket lennék, egy szót sem szólok, mint a némák.
{38:14} Olyanná lettem, mint a süket, aki nem hallja, mit mondanak róla, mint a néma: nem vitatkozik, nem válaszol.
{38:15} Te felelj meg nekik, Örökkévaló, mert benned bízom, Uram, Istenem!
{38:16} Ne engedd, hogy ellenségeim gúnyoljanak, ne örüljenek, hogy elestem!
{38:17} Hiszen már alig állok a lábamon, szüntelen gyötör a fájdalom!
{38:18} Örökkévaló, bevallom neked bűneimet, bánkódom vétkeim miatt.
{38:19} Milyen erősek ellenségeim! Egyre többen gyűlölnek engem!
{38:20} Jóért rosszal fizetnek, rám támadnak, pedig csak jót akarok.
{38:21} Ó, Örökkévaló, ne hagyj magamra, Istenem, ne légy távol tőlem!
{38:22} Siess segítségemre, Örökkévaló, ments meg engem, Istenem!
{39:1} A zenészek vezetőjének, Jedútúnnak. Dávid zsoltára. Azt mondtam magamban: „Vigyázok ajkamra, hogy ne vétkezzek szavaimmal, megfékezem nyelvem, amíg a gonoszok között járok.”
{39:2} Elnémultam, hallgattam, se jót, se rosszat nem mondtam, de ez sem hozott nyugalmat.
{39:3} Szívem felizzott, kitört belőlem a panasz, hozzád kiáltottam égő szavakkal:
{39:4} „Örökkévaló, kérlek, mondd meg, mi lesz velem, hadd tudjam meg napjaim számát, hadd lássam, milyen mulandó vagyok!
{39:5} Arasznyivá tetted életemet, az én időm semmiség szemedben. Bizony, az ember élete szétfoszló lehelet!” Szela
{39:6} Tűnő árnyék az ember! Lót-fut, töri magát, de minek? Gyűjtögeti vagyonát, s nem tudja, ki veszi hasznát utána.
{39:7} Most hát miben reménykedjek, Uram, mit várhatok? Bizony, én csak benned bízom, benned reménykedem!
{39:8} Szabadíts meg minden bűnömtől! Ne engedd, hogy öntelt ostobák gúnyoljanak!
{39:9} Jobb lett volna hallgatnom, szót sem szólnom; jobb, ha te cselekszel, Uram!
{39:10} Kérlek, vedd le rólam büntetésedet, hogy el ne pusztíts kezed csapásaival!
{39:11} Mikor bűne miatt bünteted az embert, hogy a jó útra tanítsd, minden szépsége szétfoszlik, mint molyrágta ruha. Bizony, mind olyanok vagyunk mint a tűnő lehelet! Szela
{39:12} Hallgasd meg, Örökkévaló, imádságomat! Kérlek, hallgasd meg kiáltásomat! Ne maradj néma, könnyeim láttán, mert hontalan menekült vagyok, átutazó idegen, mint minden ősöm!
{39:13} Örökkévaló, ne nézz rám haraggal, hadd viduljak föl, mielőtt meghalok, és nem leszek többé!
{40:1} A zenészek vezetőjének. Dávid zsoltára. Várva vártam az Örökkévalót, s ő lehajolt hozzám, meghallotta segélykiáltásomat.
{40:2} Kiemelt a sírgödörből, a pusztulásból, kihúzott a sárból, sziklára állított, megerősítette lépteimet.
{40:3} Új éneket adott számba: Istenünk dicséretét. Sokan látják ezt, tisztelik és félik az Örökkévalót, és bíznak benne!
{40:4} Milyen boldog és áldott, aki az Örökkévalóban bízik, aki nem fordul gonosz szellemekhez, sem hamis istenekhez.
{40:5} Ó, Örökkévaló, Istenem, milyen sok csodálatos dolgot tettél! Milyen nagyszerű terveid vannak velünk, alig tudjuk megérteni! Újra és újra ezekről beszélek, nem tudok betelni velük!
{40:6} Uram, te nem gyönyörködsz véresáldozatban, vagy ételáldozatban! De fülemet megnyitottad, hogy megértsem: nem égőáldozat, sem vétekáldozat, amit kívánsz.
{40:7} Ekkor azt mondtam: „Jövök, ahogy a könyvtekercsben írva van rólam!
{40:8} Minden vágyam, hogy akaratod teljesítsem, Istenem, hiszen tanításod a szívemben hordozom.
{40:9} Igazságosságod örömhírét hirdetem a nagy gyülekezetben. Örökkévaló, te tudod, hogy örökké hirdetni fogom, nem hallgatok el!
{40:10} Nem titkoltam el jóságod tetteit. Hangosan hirdettem hűséges szereteted és szabadításod mindenkinek. Nem titkoltam el kegyelmed és hűségedet, mikor szóltam a nagy gyülekezetben!
{40:11} Örökkévaló, ne vond meg tőlem irgalmadat, kegyelmed és igazságod őrizzen szüntelen!”
{40:12} Gonoszok sokasága vett körül, számba se vehetem őket. Utolértek bűneim, hogy felnézni sem merek, több van belőlük, mint hajszál a fejemen. Minden bátorságom elhagyott!
{40:13} Kérlek, Örökkévaló, szabadíts meg! Siess hozzám, segíts, ne késs!
{40:14} Szégyenüljenek meg, zavarodjanak össze, akik életemre törnek! Hátráljanak meg, fussanak el szégyenükben, akik vesztemet kívánják!
{40:15} Némuljanak el szégyenükben, akik gúnyolnak engem!
{40:16} De akik téged keresnek, Uram, örüljenek és vigadjanak! Akik szeretik szabadításodat, hadd mondják újra és újra: „Milyen hatalmas az Örökkévaló!”
{40:17} Én ugyan szegény és erőtlen vagyok, mégis gondomat viseled, Uram! Te vagy Segítőm és Szabadítóm, ó, Istenem, ne késs!
{41:1} A zenészek vezetőjének. Dávid zsoltára. Áldott, aki törődik a szegényekkel, segíti a gyengéket, mert az Örökkévaló megmenti őt veszedelmes időkben.
{41:2} Bizony, az Örökkévaló megőrzi, életben tartja, bőségesen meg is áldja ezen a földön, nem szolgáltatja ki az ellenségének.
{41:3} Még ha meg is betegszik, felerősíti az Örökkévaló, akármilyen betegségből meggyógyítja.
{41:4} Azt mondom: „Örökkévaló, kegyelmezz nekem, gyógyítsd meg lelkemet, mert vétkeztem ellened!”
{41:5} Ellenségeim csak rosszat kívánnak nekem: „Lássuk, mikor hal meg? Még nevét is elfelejtik majd!” — mondják.
{41:6} Ha meglátogat valaki, csak üres szavakkal vigasztal, pletykálni gyűjt híreket, azután szétkürtöli.
{41:7} Akik gyűlölnek, összesúgnak mögöttem, rosszat gondolnak rólam:
{41:8} „Biztosan vétkezett, azért beteg, gyógyíthatatlan, fel se kel többé!”
{41:9} Még legjobb barátom, akiben bíztam, aki velem evett, még ő is ellenem támadt!
{41:10} Csak te légy jóindulattal hozzám, Örökkévaló! Segíts, hogy felkeljek, és megfizessek ellenségeimnek!
{41:11} Ne engedd, hogy ártsanak nekem! Ebből látom, hogy szeretsz, és nem te küldted őket ellenem.
{41:12} Mivel ártatlan vagyok, megtartasz, és jelenlétedben lakhatok örökké.
{41:13} Áldott az Örökkévaló, Izráel Istene, aki mindig volt, és örökké lesz! Ámen és Ámen.
{i42:1} Második Könyv (Zsoltárok 42–72)
{42:1} A zenészek vezetőjének. Kórah fiainak tanítása. Mint szomjas szarvas kívánja a patak friss vizét, úgy sóvárgok utánad, Istenem!
{42:2} Szomjas lelkem Istenhez kívánkozik, az Élő Istenhez! Mikor jöhetek hozzád, mikor találkozhatok veled szemtől-szemben, Istenem?
{42:3} Éjjel-nappal csak könnyeimet nyelem, mert folyton azzal gúnyolnak: „Ugyan, hol van a te Istened?”
{42:4} Lelkem sír, mikor emlékezem, hogyan vonultunk az ünneplő tömegben, hogyan vezettem fel őket dicsőítő énekkel, ujjongó kiáltással, Isten Templomához, az ünnepek idején.
{42:5} Miért szomorkodsz, lelkem? Miért nyugtalankodsz bennem? Bízz Istenben, és várj rá, mert még hálát adok neki, hogy megszabadított engem!
{42:6} Ó Istenem, ezen a kis dombon, a Jordán vidékén kell emlékeznem rád, a Hermón-hegy lábánál! Ezért csüggedt el a lelkem.
{42:7} Egyik örvény a másiknak kiált, zuhatagjaid dörgő hangjában. Örvénylő hullámaid összecsaptak fejem fölött, Uram!
{42:8} Mégis velem van az Örökkévaló! Minden nap elkísér jósága, minden éjjel velem van éneke, imádkozom életem Istenéhez.
{42:9} Ezt mondom Kősziklámnak, Istenemnek: „Miért felejtkeztél el rólam? Miért kell sötétben bolyonganom, miért üldöznek ellenségeim?”
{42:10} Mintha csontjaimat törnék, mikor gúnyolnak: „Ugyan, hol van a te Istened?”
{42:11} Miért szomorkodsz, lelkem? Miért nyugtalankodsz bennem? Bízz Istenben, és várj rá, mert még hálát adok neki, hogy megszabadított engem!
{43:1} Istenem, ítélj meg, és szolgáltass nekem igazságot! Védj meg az istentelenektől, szabadíts meg a hazug és igazságtalan emberektől!
{43:2} Hiszen te vagy Istenem, te vagy erős kőváram! „Miért hagytál el engem? Miért kell sötétben bolyonganom, miért üldöznek ellenségeim?”
{43:3} Mutasd meg világosságodat és hűségedet, hogy azok vezessenek! Vigyenek el szent hegyedre, lakhelyedre,
{43:4} hogy eljussak Isten oltárához, Istenhez, aki ujjongó örömmel tölti meg szívem! Hadd dicsérjelek hárfával, ó Isten, én Istenem!
{43:5} Miért szomorkodsz, lelkem? Miért nyugtalankodsz bennem? Bízz Istenben, és várj rá, mert még hálát adok neki, hogy megszabadított engem!
{44:1} A zenészek vezetőjének. Kórah fiainak tanítása. Ó Isten, hallottuk a történeteket. Szüleink elmondták, mi tettél őseinkkel a régi időkben.
{44:2} Népeket űztél el kezeddel erről a földről, őseinket pedig a helyükre telepítetted. Gyökerestül kiirtottad azokat a népeket, őseinket pedig kiterjesztetted.
{44:3} Mert nem a kardjukkal szerezték ezt a földet, nem saját vitézségükkel győztek, hanem te győztél, Istenem! A te karod győzött, a te jobb kezed, és arcod fénye! Azért győztek, mert szeretted őket.
{44:4} Te vagy Királyom, ó Isten! Parancsolj, hogy Jákób népe győzzön!
{44:5} Istenem, hatalmad által verjük meg ellenségeinket, neveddel tiporjuk le támadóinkat!
{44:6} Mert nem az íjamban bízom, nem a kardom szabadít meg a csatában,
{44:7} hanem te, Istenem! Te szabadítasz meg ellenségeinktől, te szégyeníted meg gyűlölőinket.
{44:8} Ezért dicsérünk téged szüntelen, örökké dicsérjük neved! Szela
{44:9} Istenem, mégis elhagytál és megaláztál bennünket! Nem vonultál ki seregünkkel a csatába!
{44:10} Megfutamítottál az ellenség előtt, gyűlölőink kifosztottak minket.
{44:11} Odadobtál bennünket, mint juhokat a vágóhídra, szétszórtál, mint menekülteket, idegen népek közé!
{44:12} Milyen olcsón adtad el saját népedet! Nem is alkudtál érte!
{44:13} Megszégyenítettél szomszédaink előtt, nevetnek rajtunk és gúnyolnak,
{44:14} csúfolnak, megvetnek, vicceket mondanak rólunk az idegenek, fejüket csóválják miattunk az emberek.
{44:15} Gyalázatunk szüntelen szemem előtt van. Szégyen borítja arcomat
{44:16} az ellenség gúnyolódása miatt, a bosszúálló gyalázkodása miatt.
{44:17} Mindez ránk szakadt, mégsem felejtettünk el téged, nem törtük meg szövetségedet!
{44:18} Szívünk nem pártolt el tőled, nem tértünk le ösvényedről.
{44:19} Pedig ott hagytál bennünket a pusztában, összetörve, a halál árnyékával borítottál be.
{44:20} Ha elfelejtettük volna Istenünk nevét, ha más istenekhez nyújtottuk volna kezünket,
{44:21} Istenünk látta volna ezt, hiszen ő ismeri a szívek titkait.
{44:22} Miattad gyilkolnak bennünket naponta, Istenem. Mint vágóhídra vitt juhokkal, úgy bánnak velünk, mert hozzád tartozunk.
{44:23} Ébredj fel! Miért alszol, Urunk? Ne feledkezz meg rólunk végképpen!
{44:24} Miért rejtőzöl el előlünk, meddig tűröd, hogy üldözzenek, miért nézed el szenvedéseinket?
{44:25} Nézd, már egészen a földre taposták lelkünket, arccal a porba fektettek bennünket!
{44:26} Kelj fel, Örökkévaló! Siess hozzánk, segíts! Mutasd meg, hogy szeretsz, és szabadíts meg bennünket!
{45:1} A zenészek vezetőjének. A „Liliomok” kezdetű ének dallamára. Kórah fiainak tanítása. A szerelem éneke. Szívem csordultig tele gyönyörű szavakkal, a Királynak szól énekem! Nyelvem, mint a hű írnok tolla.
{45:2} Szebb vagy, mint az emberek fiai! Milyen kedves a beszéded! Ezért áldott meg téged Isten örökre!
{45:3} Kösd derekadra kardodat, Hatalmas Hős! Öltözz királyi dicsőségedbe és fenségedbe!
{45:4} Így lovagolj előre, győzelmesen, az igazságért és a helyes ítéletért! Erős jobb karod vezessen félelmetes tettekre!
{45:5} Hegyes nyilaid pontosan találnak, a király ellenségeinek szívébe fúródnak, népek hullanak lábad elé.
{45:6} Trónusod és királyságod, ó Isten, örökre megmarad, igazságos voltod a királyi jogar kezedben!
{45:7} Szereted az igazságot, és gyűlölöd a gonoszságot! Ezért választott ki társaid közül Isten, a te Istened, ezért kent királlyá az öröm olajával.
{45:8} Ruháidból fűszerek illata árad: mirha, aloé, kasszia, elefántcsont palotákban zeneszó vidámít.
{45:9} Királylányok kísérnek, jobb kezednél a királyné áll, színarany koronával ékesítve.
{45:10} Szép leány, figyelj rám! Fogadd meg tanácsom: „Felejtsd el népedet és apád házát,
{45:11} mert szépséged a Király kívánja! Férjed és urad ő, hajts fejet előtte!
{45:12} Tírusz népe ajándékot hozott neked, előkelői mind a kegyeidet keresik!”
{45:13} Milyen gyönyörű a királylány, arannyal átszőtt menyasszonyi ruhájában!
{45:14} Hímzett ruhában vezetik őt a Királyhoz, szüzek és barátnői követik, együtt jönnek a király elé.
{45:15} Ujjongó örömmel vezetik őket, így jönnek a Király palotájába.
{45:16} Őseid helyébe fiaid lépnek, s fejedelmekké teszed őket az egész földön.
{45:17} Nevedre minden nemzedék emlékezik, örökké dicsérnek téged a népek!
{46:1} A zenészek vezetőjének. Kórah fiainak éneke. Alamót szerint. Isten a menedékünk, és minden erőnk forrása! Ő mindig biztos segítség a bajban!
{46:2} Ezért nem félünk, még ha meg is rendül a föld, és a hegyek a tengerbe omlanak.
{46:3} Nem félünk, mikor zúgnak a tenger hullámai, és megremegnek a hegyek. Szela
{46:4} Van egy folyó, amely megörvendezteti Isten városát, a Felséges Örökkévaló szent lakóhelyét!
{46:5} Isten maga lakik benne, ezért városa örökre megmarad! Ő maga menti meg virradatkor.
{46:6} Zavarognak a nemzetek, félve reszketnek, birodalmak omlanak össze. Mikor az Örökkévaló szava mennydörög fölöttük, még a föld is megolvad.
{46:7} De az Örökkévaló, a Seregek Ura velünk van, Jákób Istene a várunk! Szela
{46:8} Jöjjetek, nézzétek az Örökkévaló hatalmas tetteit! Lássátok, milyen félelmetes dolgokat vitt véghez a földön!
{46:9} Véget vetett a háborúknak az egész világon, összetört íjat és lándzsát, elégette a harci szekereket.
{46:10} Az Örökkévaló mondja: „Tegyétek le a fegyvert, és ismerjétek el, hogy én vagyok az Isten, akit az összes népek magasztalnak, az egész világ tisztel és fél!”
{46:11} Az Örökkévaló, a Seregek Ura velünk van, Jákób Istene a várunk! Szela
{47:1} A zenészek vezetőjének. Kórah fiainak zsoltára. Tapsoljatok, ti népek, mind tapsoljatok, énekeljetek Istennek, és hangosan dicsérjétek őt!
{47:2} Mert az Örökkévaló, a Felséges Isten, félelmetes! Nagy Király ő az egész Föld felett!
{47:3} Népeket vetett uralmunk alá, lábunk alatt megalázta a nemzeteket.
{47:4} Kiválasztotta számunkra örökségünket, amelyre méltán büszke Jákób, akit Isten szeret. Szela
{47:5} Isten felment örömkiáltások és a sófár hangjai közt, felült trónjára az Örökkévaló!
{47:6} Énekeljetek Istennek dicséretet, énekeljetek! Énekeljetek Királyunknak dicséretet, énekeljetek!
{47:7} Isten az egész világ királya, zengjetek neki gyönyörű éneket!
{47:8} Isten uralkodik a nemzetek fölött, szent trónján ül Isten.
{47:9} A népek vezetői összegyűltek, Ábrahám Istenének népével együtt, mert Istené a Föld minden uralkodója! Bizony, Isten az Úr minden nép fölött!
{48:1} Ének. Kórah fiainak zsoltára. Nagy az Örökkévaló! Méltó, hogy dicsérjük őt Istenünk városában,
{48:2} Isten szent hegyén, amely szépen emelkedik, az egész világ örömére! Sion hegye az Isten igazi hegye, a Nagy Király városa!
{48:3} Palotáiban mindenki ismeri Istent, mint erős kővárat és menedéket.
{48:4} Mert a királyok összefogtak, felvonultak Isten városa ellen, hogy megostromolják.
{48:5} Mikor meglátták, elámultak, félelem fogta el őket, és szétfutottak!
{48:6} Megrémültek és reszkettek, mint a vajúdó asszony.
{48:7} Bizony, a keleti széllel összetörted a királyok nagy hajóit, Istenem!
{48:8} Amit hallottunk hatalmadról, most saját szemünkkel látjuk, az Örökkévaló, a Seregek Ura városában, Istenünk városában. Megerősíti Isten ezt a várost örökké! Szela
{48:9} Kegyelmedről emlékezünk templomodban, Istenünk.
{48:10} Amilyen dicső a neved, úgy dicsérnek téged szerte a földön, mert jobb karod az igazságosság karja.
{48:11} Örül a Sion hegye, örülnek Júda városai, mert ítéleteid igazságosak!
{48:12} Járjátok körül Siont, jól ismerjétek meg a várost, jegyezzétek meg tornyait,
{48:13} nézzétek meg bástyáit, járjátok be palotáit, hogy elmondhassátok gyermekeiteknek:
{48:14} „Nézzétek, ő az Isten, a mi Istenünk örökké, bizony, mindörökké! Ő vezet bennünket még a halálon túl is!”
{49:1} A zenészek vezetőjének. Kórah fiainak zsoltára. Halljátok meg, ti népek, mind! Figyeljen rám a Föld minden lakója!
{49:2} Szegények és gazdagok, előkelő és egyszerű emberek, mind figyeljetek!
{49:3} Mert szájam bölcsességet hirdet, szívem gondolatai értelmesek.
{49:4} Példázatokra figyelek, hárfám hangja mellett tárom fel a titkokat.
{49:5} Miért kellene félnem, ha veszedelem jön? Miért féljek, ha üldöznek és körülvesznek a gonoszok?
{49:6} Olyanoktól féljek, akik saját erejükben bíznak, s gazdagságukkal dicsekednek?!
{49:7} Hiszen egyikük sem válthatja meg életét, nem tud váltságdíjat fizetni Istennek!
{49:8} Senki sem elég gazdag, hogy kifizesse élete árát!
{49:9} Ki tudná megvásárolni az örök életet? Mennyit fizetnél, hogy tested ne pusztuljon el a sírban?
{49:10} Lásd, meghalnak a bölcsek, testük elpusztul, de ugyanúgy meghalnak az ostobák is! Bizony, mindannyian meghalnak, és vagyonukat másra hagyják.
{49:11} A sír lesz örökös otthonuk, akármilyen gazdagok is voltak!
{49:12} Mert a gazdag sem marad itt örökre: Bizony, meghal ő is, akár az állatok!
{49:13} Ez a sorsa minden magabiztos ostobának, aki a vagyonában gyönyörködik. Szela
{49:14} Mint juhnyájat, úgy terelik őket a halottak országába, és a Halál lesz a pásztoruk. Alakjuk elvész, testük szépsége eltűnik a halottak között. De mikor hajnalodik majd, az igazak uralkodnak.
{49:15} Bizony, Isten fizeti meg értem az árat, megszabadít a Haláltól, és magához fogad! Szela
{49:16} Ne félj senkitől a gazdagsága miatt! Ne félj attól se, akinek háza és vagyona gyarapodik!
{49:17} Mert meghal, és leszáll a sírba, de semmi kincsét nem viheti magával!
{49:18} Még ha életében elégedett volt is a sorsával, és gazdagságát dicsérték a többiek,
{49:19} akkor is eljön az ideje, őseihez kerül, nem látja többé a napot!
{49:20} A gazdag ember, ha nincs bölcsessége, olyan, mint az értelmetlen állat, és úgy is pusztul el.
{50:1} Ászáf zsoltára. Az Örökkévaló, a leghatalmasabb Isten szól: szólítja az embereket, hívja őket, napkelettől napnyugatig.
{50:2} A tökéletes szépségű Sionból ragyog fel Isten világossága.
{50:3} Bizony, eljön a mi Istenünk, de nem titokban: előtte tűz pusztít, körülötte hatalmas forgószél!
{50:4} Szólítja a Mennyet és a Földet, hívja őket, hogy ítéletet tartson népe fölött:
{50:5} „Jöjjetek hozzám hűségeseim, gyűljetek körém, akik szövetséget kötöttek velem az áldozat által!”
{50:6} A Menny hirdeti, hogy igazságos bíró az Isten! Szela
{50:7} „Figyelj rám, népem, most én beszélek! Izráel népe, most én tanúskodok ellened. Isten vagyok, a te Istened.
{50:8} Nem vádollak áldozataid miatt, sem égőáldozataidért, amelyek szüntelen előttem vannak.
{50:9} De nincs szükségem bikákra, sem bakokra nyájaidból.
{50:10} Mert enyém minden erdei vad, enyém az összes nyáj a sok ezer dombon és hegyen!
{50:11} Jól ismerem a hegyek minden madarát, enyém az minden mezei vad.
{50:12} Ha megéhezném, nem szólnék neked, mert enyém az egész világ, és minden, ami benne van.
{50:13} Nem kell nekem bikák húsa, s a bakok vérét nem iszom!
{50:14} Adj hálát Istennek, ez legyen áldozatod, s ha ígértél valamit a Felségesnek, teljesítsd!
{50:15} Engem hívj segítségül, ha bajban vagy, én majd megszabadítalak, te pedig dicsőítesz ezért.”
{50:16} A gonosznak pedig ezt mondja Isten: „Milyen jogon beszélsz rendelkezéseimről, hogy mered szövetségemet a szádra venni?!
{50:17} Hiszen utálod, ha figyelmeztetlek és fegyelmezlek, szavaimat semmibe veszed!
{50:18} Tolvajokkal barátkozol, és házasságtörők közé keveredsz.
{50:19} Szád telve gonoszsággal, nyelved csalással.
{50:20} Saját testvéredet is elítéled, megrágalmazod anyád fiát!
{50:21} Ezt tetted, és én csak hallgattam. Azt hitted, olyan vagyok, mint te?! De most szemedre vetem, és figyelmeztetlek!
{50:22} Értsétek hát meg mindannyian, amit mondok, akik elfelejtkeztek Istenről! Különben rátok rontok, ízzé-porrá zúzlak benneteket, és nem lesz, aki megszabadítson kezemből!
{50:23} Aki dicsérettel és hálaadással áldozik, az dicsőít engem igazán! Aki ezen az úton jár, az tapasztalja meg Isten szabadító hatalmát!”
{51:1} A zenészek vezetőjének. Dávid zsoltára, abból az időből, amikor Nátán próféta nála járt, miután Dávid vétkezett Betsabéval. Istenem, kérlek, könyörülj rajtam hűséges szereteted szerint! Töröld el bűneimet nagy irgalmad szerint!
{51:2} Mosd le rólam összes bűnömet, tisztíts meg minden vétkemtől!
{51:3} Tudom, hogy vétkeztem, és folyton a bűnömre gondolok.
{51:4} Ellened vétkeztem, Örökkévaló, csak ellened vétkeztem! Azt tettem, amit gonosznak tartasz, igazad van, ha elítélsz. Igen, jogosan elítélhetsz engem.
{51:5} Bizony, bűnnel borított világba születtem, körülvett a bűn, mikor anyám megfogant velem.
{51:6} Istenem, azt kívánod, hogy lelkem legbelső része is igaz legyen, taníts hát a szívem mélyén bölcsességre!
{51:7} Tisztíts meg bűneimtől izsóppal, hogy tiszta legyek! Moss meg engem, és fehérebb leszek a hónál!
{51:8} Hadd halljak ismét örömöt és boldogságot! Hadd örüljenek újra csontjaim, amelyeket összetörtél!
{51:9} Ne nézz bűneimre! Töröld el minden vétkemet!
{51:10} Teremts bennem tiszta szívet, Istenem! Újítsd meg, erősítsd meg szellememet!
{51:11} Ne taszíts el magadtól, kérlek, ne vedd el tőlem Szent Szellemed!
{51:12} Hadd örüljek megint szabadításodnak! Tégy újra engedelmessé engem!
{51:13} Hadd tanítsam a vétkeseket útjaidra, Örökkévaló, hogy a bűnösök visszatérjenek hozzád!
{51:14} Istenem, szabadító Istenem, ments meg a haláltól, bár megérdemlem, hiszen gyilkosság bűne terhel! Hadd énekeljek jóságodról megint!
{51:15} Örökkévaló, nyisd meg ajkamat, hadd dicsérjelek!
{51:16} Hiszen vinnék neked áldozatokat, de nem gyönyörködsz bennük! Nem kívánod az égőáldozatot sem!
{51:17} Amit Isten szívesen fogad: az alázatos szellem! Ez az igazi áldozat! Istenem, te nem utasítod el, aki alázatos és engedelmes szívvel jön hozzád!
{51:18} Áldd meg Siont, építsd fel újra Jeruzsálem falait!
{51:19} Akkor újra gyönyörködhetsz az igazságban bemutatott áldozatokban, és égőáldozatokban. Akkor majd ismét bikákat áldoznak oltárodon!
{52:1} A zenészek vezetőjének. Dávid éneke (maskil), abból az időből, amikor az edomi Dóég Saulhoz ment, és elárulta neki, hogy Dávid Ahimelek házában van. Miért dicsekszel gonosz tetteiddel, te nagy hős, hiszen nap mint nap szégyent hozol Istenre!
{52:2} Folyton gonosz terveket szövögetsz, hazug nyelved veszedelmes, mint az éles borotva.
{52:3} Jobban szereted a rosszat, mint a jót, a hazugságot inkább, mint az igazságot. Szela
{52:4} Szereted az ártalmas és sértő beszédet, hazug nyelved akárkit örömmel megsebez.
{52:5} Le is ront téged Isten örökre, megragad, és kiránt sátorodból! Bizony, gyökeredet is kitépi az élők földjéből. Szela
{52:6} Látják ezt az igazak, és félve tisztelik Istent, a gonoszokat pedig kinevetik:
{52:7} „Nézzétek ezt a nagy hőst, aki nem Istenben bízott, hanem a saját vagyonában! Azt hitte, hogy ostobasága és büszkesége megmentheti!”
{52:8} Én pedig olyan vagyok, mint a zöldellő olajfa Isten házában. Mindörökké bízom Isten hűséges szeretetében!
{52:9} Istenem, örökké dicsérlek mindazért, amit tettél! Hirdetem neved szentjeidnek, mert ez olyan jó!
{53:1} A zenészek vezetőjének. Mahalat szerint. Dávid tanítása. Azt gondolják az ostobák: „Nincs Isten, nem is létezik!” Mind romlottak, tetteik is utálatosak, nincs közöttük egy sem, aki jót tenne.
{53:2} Isten letekint a Mennyből az emberekre, hogy lássa, van-e köztük értelmes, Istent kereső.
{53:3} De mind elfordultak Istentől, megromlottak mindannyian, nincs, aki jót tenne, nincs egy sem!
{53:4} Nem értik ezt a gonoszok? Pusztítják népemet, mint a kenyeret, Istent pedig nem tisztelik!
{53:5} De egyszer úgy megrémülnek, mint még soha. Isten elutasította a gonoszokat, Izráel pedig megalázza, és legyőzi őket. Szétszórja Isten még a csontjaikat is!
{53:6} Bárcsak eljönne a Sion hegyéről, aki megszabadítja Izráelt! Amikor Isten helyreállítja, örül majd Jákób és vigad Izráel!
{54:1} A zenészek vezetőjének. Húros hangszerre. Dávid tanítása abból az időből, amikor a Zifben lakók elárulták Saulnak, hogy Dávid náluk rejtőzik. Istenem, ments meg neved erejével! Szolgáltass nekem igazságot hatalmaddal!
{54:2} Hallgasd meg imádságomat, ó, Istenem, figyelj szavamra!
{54:3} Rám támadtak az idegenek, akik nem ismerik Istent. Erőszakos emberek üldöznek, és meg akarnak ölni. Szela
{54:4} Nézzétek, Isten a segítőm, az én Uram azokkal van, akik védenek és segítenek engem!
{54:5} Megbünteti ellenségeimet! Kérlek, Istenem, mutasd meg hűségedet, és pusztítsd el őket!
{54:6} Örömmel viszek majd neked hálaáldozatot, Örökkévaló! Dicsérem nevedet, mert jó vagy!
{54:7} Kimentettél engem minden bajból, és láttam ellenségeim vereségét!
{55:1} A zenészek vezetőjének. Húros hangszerre. Dávid tanítása. Istenem, hallgasd meg imádságomat! Ne zárkózz el könyörgésem elől!
{55:2} Hallgass meg, és válaszolj, kérlek, hadd mondjam el, mi nyugtalanít!
{55:3} Az ellenség hangja megrémített, a gonoszok fenyegetése megijesztett. Mert rettenetes dolgokkal vádolnak, és haragosan támadnak rám.
{55:4} Szívem vergődik, s halálfélelem rettent.
{55:5} Remegek a félelemtől, rémület töltött el.
{55:6} Azt mondtam: „Bárcsak szárnyam lenne, mint a galambnak, hogy elrepülhetnék, és végre nyugtom lenne!
{55:7} Messze elbujdosnék, és a pusztában laknék!” Szela
{55:8} Sietve elrepülnék, menedéket keresnék a vihar elől!
{55:9} Uram, rontsd meg tervüket, zavard össze beszédüket! Csupa erőszakot és viszályt látok a városban!
{55:10} Éjjel-nappal ezzel van tele a város, bűn és hamisság uralkodik benne.
{55:11} Az utcákon erőszak és romlás, mindenütt csak hazugság és csalás!
{55:12} Ha ellenségem szidalmazna, elviselném. Ha gyűlölőm támadna, elrejtőznék előle.
{55:13} De te támadsz ellenem, barátom és társam?
{55:14} Pedig bizalmasom voltál, együtt jártunk Isten Templomába a sokaságban!
{55:15} Ragadja magával a halál ellenségeimet! Elevenen hulljanak a hallottak országába, mert lakóhelyük és lelkük gonoszsággal tele!
{55:16} De én Istent hívom segítségül, meg is szabadít engem az Örökkévaló!
{55:17} Este, reggel és délben imádkozom, ő meghallja hangom, és válaszol!
{55:18} Sok csatában harcoltam, de épségben tértem haza, mert ő mindig megmentett!
{55:19} Bizony meghallgat engem Isten, aki ősidők óta uralkodik, és megveri ellenségeimet. Szela Ők soha nem változnak, nem félik és nem tisztelik Istent.
{55:20} Még barátaikat is megtámadják, megtörik a szövetséget.
{55:21} Beszédük sima és hízelgő, örökké a békességet emlegetik, de szívükben már harcra készülnek. Szavaik simábbak az olajnál, mégis megsebeznek, mint az éles kard.
{55:22} Add át az Örökkévalónak, ami túl nehéz, majd ő gondodat viseli! Nem engedi, hogy az igaz vereséget szenvedjen.
{55:23} Istenem, ezeket a gyilkosokat és hazugokat te dobod a sírba! Bizony, az életük felét sem érik meg! Én pedig csak benned bízom, Uram!
{56:1} A zenészek vezetőjének. A „Messzi erdő galambja” kezdetű ének dallamára. Dávidé, abból az időből, amikor elfogták a filiszteusok Gát városában. Istenem, könyörülj rajtam, mert ellenségeim szüntelen üldöznek, folyton szorongatnak!
{56:2} Mindig lesben állnak, hogy megfogjanak, egész nap zaklatnak. Milyen sokan harcolnak ellenem, ó, Felséges Isten!
{56:3} Mikor rám tör a félelem, én mégis benned bízom, Istenem!
{56:4} Istenben bízom, nem félek, halandó mit árthat nekem? Dicsérem Istent szaváért és ígéretéért!
{56:5} Ellenségeim szüntelen kiforgatják szavaimat, folyton csak terveket szőnek ellenem.
{56:6} Összefognak ellenem, lesben állnak, minden lépésem figyelik, hogy megöljenek.
{56:7} Istenem, gonoszságukért űzd el őket messzire, küldd el őket idegenek közé, hogy azok haragját szenvedjék!
{56:8} Istenem, te láttad bujdosásaimat, tudod, mennyit sírtam, s megszámoltad könnyeimet!
{56:9} Mikor Istenhez kiáltok segítségért, ellenségeim sarkon fordulnak, és elfutnak! Ebből tudom meg, hogy velem vagy, Istenem!
{56:10} Dicsérem Istent szaváért és ígéretéért! Dicsérem az Örökkévalót szaváért és ígéretéért!
{56:11} Istenben bízom, nem félek, halandó mit árthat nekem?
{56:12} Megadom Istennek, amit ígértem, hálával áldozok neki!
{56:13} Mert megmentette lelkemet a haláltól, és lábamat az eleséstől, hogy élhessek Isten jelenlétében, s járhassak világosságában, mely az élőkre ragyog!
{57:1} A zenészek vezetőjének. A „Ne pusztíts el” kezdetű ének dallamára. Dávidé, abból az időből, amikor Saul elől a barlangba menekült. Könyörülj rajtam, Istenem, könyörülj rajtam! Lelkem oltalmat keresve hozzád menekül! Szárnyaid árnyékába futok, míg elvonul a veszedelem.
{57:2} A Felséges Istenhez kiáltok. Istenhez, aki vigyáz rám, és véghezviszi, amit felőlem gondolt!
{57:3} Segítséget küld a Mennyből, és megment engem! Bizony, megveri üldözőimet, akik elevenen megennének! Szela Elküldi hozzám hűséges szeretetét!
{57:4} Emberevő oroszlánok közt fekszem. Emberek közt, akiknek fogaik lándzsák és nyilak, nyelvük éles kard.
{57:5} Istenem, magasztaljanak téged a Mennyben, dicsőséged borítsa be a földet!
{57:6} Ellenségeim hálót készítettek, hogy megfogjanak, vermet ástak nekem, de maguk estek bele! Szela
{57:7} Kész a szívem, Istenem, felkészült a szívem, hogy énekemmel és hangszeremmel dicsérjelek!
{57:8} Ébredj lelkem! Ébredj fel lant és hárfa, ébresszük fel a hajnalt!
{57:9} Uram, dicsérlek téged a nemzetek előtt! Dicséreted éneklem a népek között!
{57:10} Mert kegyelmed és jóságod magasabb az égnél, hűséged a felhőkig ér!
{57:11} Istenem, magasztaljanak téged a Mennyben, dicsőséged borítsa be a földet!
{58:1} A zenészek vezetőjének. A „Ne pusztíts el” kezdetű ének dallamára. Dávidé. Valóban süketek vagytok, ti bírák? Ezért nem ítélitek igazságosan az embereket?
{58:2} Gonosz dolgokat terveztek az országban, ti magatok követtek el erőszakos gaztetteket!
{58:3} Bizony, ezek a gonoszok már születésüktől fogva istentelenek, világrajövetelük óta hazugok.
{58:4} Haragjuk veszedelmes, mint a kígyó mérge. Bedugják fülüket, mint a süket kígyó,
{58:5} amely nem hallja a kígyóbűvölő hangját, akármilyen zenét is játszik.
{58:6} Istenem, olyanok ezek, mint az oroszlánok! Tördeld ki fogaikat, zúzd össze állkapcsukat, Örökkévaló!
{58:7} Ahogy a víz szétfolyik, úgy hagyja el őket erejük! Tapossák földbe őket, mint száraz füvet az úton járók!
{58:8} Pusztuljanak el, mint a csiga, vagy az elvetélt magzat, amely soha nem látta meg a napot!
{58:9} Pusztuljanak el hirtelen, mint égő tüskés gaz, amelyet elhord a szél, mielőtt az edény megérezné tüzét.
{58:10} Örülnek majd az igazak, ha látják a gonoszok megbüntetését! Térdig gázolnak a legyőzöttek vérében.
{58:11} Akkor azt mondják az emberek: „Az igaz mégis jutalmat kap! Mégis van Isten, aki igazságosan ítél a Földön!”
{59:1} A zenészek vezetőjének. A „Ne pusztíts el” kezdetű ének dallamára. Dávid tanítása abból az időből, amikor Saul embereket küldött, hogy figyeljék Dávid házát, és öljék meg őt. Istenem, ments meg ellenségeimtől, védj meg támadóimtól!
{59:2} Szabadíts meg a gonosztevőktől, ments meg a gyilkosoktól!
{59:3} Nézd, lesben állnak, hogy megöljenek! Erős harcosok gyűltek össze ellenem, pedig ártatlan vagyok, nem követtem el semmi rosszat, Örökkévaló!
{59:4} Nem adtam rá okot, mégis készülődnek, hogy megtámadjanak! Örökkévaló, kérlek, lásd meg ezt, kelj fel, és siess segítségemre!
{59:5} Örökkévaló, Seregek Ura és Istene, te vagy Izráel Istene! Kelj fel hát, és büntesd meg ezeket az istenteleneket! Ne kegyelmezz az árulóknak, akik gonosz terveket szőnek! Szela
{59:6} Előbújnak esténként, mint a kutyák, morogva körülszimatolják a várost.
{59:7} Hallod, hogy fenyegetnek és szidnak engem? Nyelvük a fegyverük, s azt mondják, úgysem hallja senki.
{59:8} De te, Örökkévaló, te kineveted őket, kigúnyolod mind az istenteleneket!
{59:9} Énekelek neked, Istenem, mert olyan vagy nekem, mint magas kővár a hegytetőn!
{59:10} Isten szeret engem, és elém jön, győzelemre segít a harcban! Megsegít, hogy ellenségeimet legyőzzem.
{59:11} Ne öld meg őket egyszerre, nehogy népem felejtsen, de szórd szét és verd meg őket hatalmaddal, Uram és Védelmezőm!
{59:12} Essenek csapdába büszkeségük és rágalmaik miatt, hiszen minden szavuk átok és hazugság!
{59:13} Pusztítsd el őket haragodban, végezz velük örökre, hadd tudják meg az egész földön, hogy Isten uralkodik Jákób népén! Szela
{59:14} Előbújnak esténként, mint a kutyák, morogva körülszimatolják a várost.
{59:15} Csatangolnak, ennivalót keresnek, ha nem találnak, vonyítanak.
{59:16} De én minden reggel énekkel dicsérlek hűségedért és szeretetedért, Uram! Bizony, te vagy erős kőváram a magas hegytetőn! Hozzád menekülök a veszedelem idején!
{59:17} Énekemmel dicsérlek, mert erős kőváram vagy magasan fenn, a hegytetőn! Isten, én szerető Istenem!
{60:1} A zenészek vezetőjének. A „Liliomok” kezdetű ének dallamára. Dávid tanítása, abból az időből, amikor a naharaimi és a cóbai arámok ellen harcolt, Jóáb pedig visszatért és legyőzte az edomiak tizenkétezer fős seregét a Sós-völgyben. Ó Isten, mennyire megharagudtál ránk! Elfordultál tőlünk, szétszórtál bennünket! Állíts helyre minket, és fordulj vissza hozzánk!
{60:2} Megrendítetted és szétrepesztetted a földet. Gyógyítsd meg a töréseket, hogy ne pusztuljon el egészen!
{60:3} Istenünk, sok csapással sújtottad népedet, a szenvedés bódító borával itattál bennünket.
{60:4} De most magasra emelted zászlódat azoknak, akik félnek és tisztelnek téged, hogy köréje gyűljenek, és megmeneküljenek az ellenség fegyverétől. Szela
{60:5} Istenünk, szabadíts meg minket hatalmaddal! Hallgass meg bennünket, hogy megmeneküljenek, akiket szeretsz!
{60:6} Így szólt Isten templomában: „Örömmel adom örökségül Sikem városát és Szukkót völgyét!
{60:7} Gileád és Manassé az enyém, Efraim a sisakom, Júda királyi jogarom!
{60:8} Moáb mosdótálam, amelyben lábamat mosom, Edom szolgám lesz, aki sarumat hordozza. A filiszteusokat legyőzöm, és diadalkiáltás hangzik fölöttük.”
{60:9} De most elhagytál bennünket, Istenem! Nem jöttél seregünkkel a csatába. Ki vezet
{60:10} be engem az erős városba, hogy elfoglaljam? Ki vezet el egészen Edomig?
{60:11} Istenem, segíts meg bennünket ellenségeinkkel szemben! Hiszen semmit sem ér az emberek segítsége!
{60:12} Isten segítségével hatalmas győzelmet aratunk, mert ő veri le ellenségeinket!
{61:1} A zenészek vezetőjének. Húros hangszerre. Dávidé. Istenem, hallgasd meg kiáltásomat! Figyelj imádságomra!
{61:2} A világ végéről, a kiáltok hozzád, mert elhagyatott vagyok, és félek! Emelj fel a magas kősziklára, ahová nem jutok föl magam!
{61:3} Csak nálad vagyok biztonságban ellenségeimtől, te vagy erős menedékváram!
{61:4} Hadd lakjam sátradban örökké, hadd meneküljek szárnyad védelmébe! Szela
{61:5} Istenem, te hallottad, amit neked fogadtam. Te adtál örökséget annak, aki tiszteli és féli nevedet.
{61:6} Áldd meg a Királyt hosszú élettel! Örökké éljen!
{61:7} Uralkodjon trónján Isten előtt mindenkor, szeretet és hűség védelmezze!
{61:8} Örökké dicsérlek énekemmel, Istenem, és naponta megadom, amit neked ígértem!
{62:1} A zenészek vezetőjének, Jedútúnnak. Dávid zsoltára. Csak Istenben nyugszik meg a lelkem, ő a szabadítóm!
{62:2} Csak ő az én erős Kősziklám, szabadítóm! Erős váram ő nekem, nem győzhetnek le ellenségeim!
{62:3} Meddig támadtok még engem?! Miért akartok megölni? Olyan vagyok, mint a düledező városfal, mint egy omladozó bástya.
{62:4} Ellenségeim azon tanakodnak, hogyan taszítsanak le méltóságomból. Örülnek, mikor hazugságot mondhatnak rólam. Szájukkal áldanak, de szívükben átkoznak. Szela
{62:5} Csak Istenben nyugszik meg a lelkem, ő a reménységem!
{62:6} Csak ő az én erős Kősziklám, szabadítóm! Erős váram ő nekem, nem győzhetnek le ellenségeim!
{62:7} A győzelmet és dicsőséget Isten adja nekem! Ő az én erős váram, csak nála vagyok biztonságban!
{62:8} Istenben bízz minden időben, népem! Öntsétek ki szíveteket előtte! Isten a mi menedékünk és biztonságunk! Szela
{62:9} Bizony, az ember élete szétfoszlik, mint a pára! Ha mérlegre kerül, a leheletnél is könnyebb!
{62:10} Ne bízz az erőszakban vagy az elnyomásban, se abban, amit lopva vagy csalással szereztél! Ne bízz a vagyonodban, még akkor se, ha gyarapszik!
{62:11} Csak abban bízhatsz, amit Isten maga mondott, és hiszem, hogy igaz: „Egyedül Istené az erő!”
{62:12} Igen, Uram, tiéd a hűség és szeretet is! Te jutalmazol, vagy büntetsz mindenkit, tettei szerint.
{63:1} Dávid zsoltára, abból az időből, amikor Júda pusztájában volt. Ó, Isten, én Istenem! Sóvárogva kívánkozom hozzád, hogy nálad lehessek! Ahogy a kiszikkadt, kopár föld az esőre, testem-lelkem úgy szomjazik jelenlétedre, úgy kívánkozom hozzád!
{63:2} Felnézek rád szentélyedben, hogy dicsőségedet és erődet lássam!
{63:3} Mert hűséges szereteted jobb, mint az élet! Teljes szívvel dicsérlek!
{63:4} Kezeimet hozzád emelem, teljes szívvel-lélekkel áldalak, amíg csak élek!
{63:5} Lelkem megtelik jóságoddal: jóllakik, mint egy bőséges lakomán, mikor téged dicsérlek, Istenem!
{63:6} Ha ágyamban rád gondolok, még éjjel is veled beszélgetek,
{63:7} mert megsegítettél engem, szárnyaid árnyékában örvendezek.
{63:8} Lelkem ragaszkodik hozzád, mert jobboddal fogod a kezem.
{63:9} De akik vesztemre törnek, maguk fognak a föld mélyébe kerülni!
{63:10} Kard élére jutnak, sakálok falják fel őket,
{63:11} de a király örül Istennek! Dicsérik Istent mind, akik hűséget esküdtek neki, mert Isten bezárja a hazugok száját!
{64:1} A zenészek vezetőjének. Dávid zsoltára. Istenem, hallgass meg! Védj meg ellenségeim fenyegetésétől!
{64:2} Védj meg engem a gonoszok titkos terveitől, amelyeket ellenem szőttek! Rejts el a gonoszok elől!
{64:3} Mert beszédük, mint az éles kard, mérgezett szavakkal lövöldöznek rám, célba vesznek nyilaikkal!
{64:4} Lesből lőnek váratlanul, félelem nélkül lövöldöznek az igazra.
{64:5} Egymást biztatják a rosszra, s arról beszélnek, hogyan állítsanak csapdát. Azt mondják: „Ezt senki nem veszi észre!”
{64:6} Felállítják a csapdát, és várják, hogy áldozatuk beleessen. Bizony, az emberek belseje és szíve kiismerhetetlen.
{64:7} De Isten is kilövi nyilait, hirtelen-váratlan eltalálja,
{64:8} saját szavaikkal ejti csapdába őket! Akik csak látják vesztüket, csodálkoznak, és fejüket csóválják,
{64:9} félelem fogja el őket, és elismerik, hogy ezt Isten tette a gonoszokkal. Hirdetik Isten tetteit, és tanítják egymást, hogy tiszteljék és féljék őt.
{64:10} Az igazak pedig örülnek az Örökkévalóban, bíznak benne, és dicsérik őt az igazszívűek!
{65:1} A zenészek vezetőjének. Dávid zsoltára, ének. Méltó vagy, Isten, hogy dicsérjünk téged a Sionon, és teljesítsük, amit megfogadunk neked!
{65:2} Minden ember hozzád fordul, Istenünk, mert meghallgatod imádságainkat.
{65:3} Összegyűlt bűneink elborítanak bennünket, mégis eltörölted őket, és megbocsátottál nekünk.
{65:4} Milyen boldog, akit kiválasztasz, hogy közel vond magadhoz, s hogy veled lakjon palotádban! Betöltesz minket bőségesen házad áldásaival, Templomod javaival!
{65:5} Milyen félelmetes és dicsőséges tettekkel válaszolsz nekünk, Szabadító Istenünk! A föld széléig, még a messzi szigeteken is mindenki benned bízik és reménykedik.
{65:6} Mert megmutattad hatalmadat, és erőddel hegyeket teremtettél,
{65:7} lecsendesítetted a háborgó tenger zúgását, a hullámok harsogását, a háborgó nemzetek zajongását.
{65:8} Ámulva nézik csodálatos tetteid a messzi népek, csodálkoznak kelet és nyugat lakói.
{65:9} Gondot viselsz a termőföldre, Istenünk, esővel megöntözöd, s gazdag termést növelsz belőle. Isten folyója megárad, termékennyé teszi a földet! Így gondoskodsz földünkről, ellátsz bennünket gabonával.
{65:10} Esőddel megáztatod a barázdákat, elsimítod a göröngyöket, záporoddal meglágyítod a kemény földet, megáldod a zsenge növényeket.
{65:11} Megkoronázod az esztendő végét gazdag aratással, lábaid nyomán bőség fakad.
{65:12} Ismét kizöldül a puszta, örvendeznek a dombok,
{65:13} megtelnek a legelők juhokkal, a völgyek gabonával. Mind ujjongva énekelnek, s örömmel kiáltanak!
{66:1} A zenészek vezetőjének. Zsoltárének. Örömmel kiáltson Istennek minden, ami a Földön van!
{66:2} Énekeljetek dicsőséges nevének, dicsőítő énekekkel tiszteljétek őt!
{66:3} Mondjátok Istennek: „Milyen félelmetes és csodálatos minden tetted! Még ellenségeid is meghajolnak előtted, s hízelegnek neked, mert félnek tőled.”
{66:4} Az egész világ meghajol előtted, imádnak téged, Istenem! Énekkel dicsérik neved! Szela
{66:5} Jöjjetek, lássátok Istenünk tetteit, milyen félelmetes, amit az emberek között cselekszik!
{66:6} A tengert szárazfölddé változtatta, népét száraz lábbal átvezette a folyón, ezért örvendeztek ott mind!
{66:7} Bizony, Isten uralkodik hatalmas erejével az egész világ fölött! Szemmel tartja a nemzeteket, hogy a lázadók el ne bízzák magukat. Szela
{66:8} Áldjátok Istenünket mind, ti népek! Hangosan dicsérjétek őt!
{66:9} Istenünk, te adtál életet nekünk, te őrzöd meg életünket!
{66:10} Próbára tettél bennünket, megtisztítottál, mint az ezüstöt.
{66:11} Hálódba kerítettél minket, vállainkra nehéz terhet raktál.
{66:12} Megengedted, hogy ellenségeink letapossanak, átvittél tűzön és vízen, de kivezettél belőle tágas, szép földre!
{66:13} Áldozatokat hozok Templomodba, teljesítem, amit neked
{66:14} fogadtam. Igen, amit megfogadtam, mikor bajban voltam.
{66:15} Kövér bárányokat áldozok neked, kosokat és tömjént, bikákat és bakokat hozok áldozatul. Szela
{66:16} Jöjjetek, akik tisztelitek és félitek Istent, hadd mondjam el, mit tett ő velem!
{66:17} Kiáltottam hozzá segítségért, dicsértem őt teljes szívvel.
{66:18} Nem hallgatott volna meg, ha szívemben hamisságot talál.
{66:19} Meghallgatta segélykiáltásomat, imádságomra figyelt!
{66:20} Áldott legyen Isten, aki nem fordult el könyörgésemtől! Szeretetét sem vonta meg tőlem!
{67:1} A zenészek vezetőjének. Húros hangszerre. Zsoltárének. Istenünk, légy kegyelmes hozzánk, áldj meg bennünket, és ragyogtasd ránk arcod fényét! Selah
{67:2} Ismerje meg az egész világ útjaidat! Tudják meg az összes nemzetek, hogy te vagy a Szabadító!
{67:3} Téged dicsérjenek a népek, Istenünk! Minden nemzet dicsérjen!
{67:4} Örvendezzenek és énekeljenek a világ összes népei, mert igazságosan uralkodsz fölöttük! Te vezeted a nemzeteket az egész Földön! Szela
{67:5} Téged dicsérjenek a népek, Istenünk! Minden nemzet dicsérjen!
{67:6} Földünk bőséges termést adott! Megáld bennünket Isten, a mi Istenünk, ezután is!
{67:7} Bizony, Istenünk megáld bennünket, ezért tisztelik és félik őt a Föld összes népei!
{68:1} A zenészek vezetőjének. Dávid zsoltáréneke. Kelj fel, Istenünk, szórd szét ellenségeidet! Fussanak gyűlölőid szanaszét!
{68:2} Ahogy a füstöt elfújja a szél, s a viasz szétolvad a tűzben, úgy semmisüljenek meg a gonoszok Isten jelenlétében!
{68:3} Az igazak pedig örülnek, és vigadnak Istennel együtt, ujjonganak Isten jelenlétében!
{68:4} Énekeljetek Istennek! Énekkel dicsérjétek nevét! Építsetek utat annak, aki száguldva közeledik a pusztán át: JAH az ő neve! Örvendjetek előtte!
{68:5} Az árváknak édesapja, az özvegyeknek gondviselője vagy szent lakóhelyeden, Istenünk!
{68:6} A magányosoknak Isten otthont szerez, a foglyokat a börtönből jólétre hozza ki, de a lázadók a forró sivatagban laknak.
{68:7} Istenünk, mikor elindultál néped előtt, mikor kivezetted őket Egyiptomból, átvonultál a sivatagon, Szela
{68:8} még a föld megremegett, az ég is megolvadt előtted! Megrendült a Sínai-hegy, és megolvadt Izráel Istene előtt!
{68:9} Ó, Istenünk, bőven adtál esőt, felüdítetted örökségedet, mikor eltikkadt.
{68:10} Nyájad visszatért, és megpihent földjén. Istenem, még szegényeiket is megáldottad!
{68:11} Az Úr adja a szót az asszonyok nagy seregének, ők viszik mindenfelé az örömhírt:
{68:12} „Az ellenség királyai megfutamodtak, seregeik szétszóródtak!” A hadizsákmányt a háziasszonyok osztják szét.
{68:13} Jut a zsákmányból azoknak is, akik otthon maradtak, a juhokat őrizni: galamb szárnyait kapják, ezüsttel borítva. Bizony, ragyogó aranyszárnyakat kapnak!
{68:14} A Mindenható szétszórta az ellenség királyait a Calmón-hegyen. Úgy hullottak, mint a hó!
{68:15} Hatalmas a Básán hegye, magas csúcsai fenségesek, mégsem ez az Isten hegye!
{68:16} Ti magas hegyek, ne vessétek meg Sion hegyét! Mert a Siont választotta az Örökkévaló, ott is lakik örökké!
{68:17} Hatalmas az Isten serege, sok ezer harci szekér, velük együtt jön az Úr dicsőségben a Sínai-hegyről.
{68:18} Örökkévaló Isten, felmentél a magasságba. Dicsőséges győzelmi felvonulásodban foglyokat vezettél. Embereket kaptál ajándékba, még a lázadók közül is, hogy közöttük lakjál.
{68:19} Áldott legyél Örökkévaló! Napról napra segítesz terheinket hordani. Te vagy megmentő Istenünk! Szela
{68:20} Isten, a mi Istenünk ment meg minket, az Örökkévaló Isten szabadít meg a Haláltól!
{68:21} Isten szétzúzza ellenségeinek fejét, betöri a bűnben élők kemény koponyáját!
{68:22} Az Úr mondta: „Básánból is visszahozom az ellenséget, visszahozom a tenger fenekéről is,
{68:23} hogy összetörd őket, és térdig gázolj vérükben. Még a kutyák is lakmároznak belőlük!”
{68:24} Mind látják győzelmi felvonulásodat, Istenem! Mindenki meg fog látni téged, Istenem, Királyom, mikor dicsőségesen bevonulsz!
{68:25} Elől jönnek az énekesek, utánuk a zenészek, közöttük csörgődobokkal a táncoló leányok.
{68:26} Dicsérjétek és áldjátok Istent mindannyian, dicsérjétek az Örökkévalót, Izráel népe!
{68:27} A kicsiny Benjámin törzse vezeti őket, jönnek Júda fejedelmei és egész népe, jönnek Zebulon és Naftáli vezérei!
{68:28} Istenünk, mutasd meg hatalmadat! Mutasd meg hatalmadat, mint a régi időkben!
{68:29} Királyok hoznak neked ajándékot jeruzsálemi Templomodba, így tisztelnek téged.
{68:30} Istenünk, fenyítsd meg a nádasban lakó vadakat! Fenyítsd meg a bikákat az idegenek seregében! Alázd meg őket, szórd szét a népeket, akik háborút akarnak! Porban csúszva hozzák eléd gazdagságukat!
{68:31} Egyiptomból fejedelmek hozzák ajándékaikat, Etiópia hamar feléd nyújtja kezét, Örökkévaló!
{68:32} Énekeljen Istennek a Föld minden országa! Énekkel dicsérjétek Urunkat! Szela
{68:33} Énekeljetek annak, aki harci szekerén száguld az ősi egeken! Énekeljetek annak, aki mennydörgő hangon kiált!
{68:34} Hirdessétek, hogy Isten mindenkinél hatalmasabb! Hirdessétek, hogy ő uralkodik Izráel fölött, hatalma nagyobb az egeknél!
{68:35} Fenséges és félelmetes vagy, ó, Isten, szent lakóhelyeden! Isten ad erőt és hatalmat népének! Áldott legyen az Isten!
{69:1} A zenészek vezetőjének. A „Liliomok” kezdetű ének dallamára. Dávidé. Ments meg, Istenem, bajaimból, mert az árvíz torkomig ér!
{69:2} Feneketlen sárba süllyedek, lábam nem talál szilárd talajt. Mély vízbe estem, elsodor az áradat!
{69:3} Belefáradtam, hogy segítségért kiáltozzak. Torkom kiszáradt, szemem is elfáradt, oly soká vártam, hogy Isten megsegítsen.
{69:4} Többen vannak hajszálaimnál, akik ok nélkül gyűlölnek! Milyen sokan akarnak elpusztítani engem! Mennyi rágalmat terjesztenek rólam! Kényszerítenek, hogy visszafizessem, amit el se vettem!
{69:5} Te minden hibámat ismered, Istenem, vétkeimet is mind jól látod.
{69:6} Uram, Örökkévaló, Seregek Ura, ne csalódjanak bennem, akik benned bíznak! Izráel Istene, ne szégyenkezzenek miattam, akik ragaszkodnak hozzád!
{69:7} Érted vállaltam a szégyent, érted borítja gyalázat arcomat!
{69:8} Testvéreim idegennek tekintenek, anyám fiai meg sem ismernek.
{69:9} Házad iránt szenvedélyes és féltő szeretet emészt engem! Ha téged gyaláznak, az engem ér!
{69:10} Mikor sírtam, és böjttel aláztam meg magam, csak gúnyolódtak rajtam.
{69:11} Zsákruhában jártam, de ők kicsúfoltak.
{69:12} Rólam pletykálnak a piacon, engem csúfolnak a részegek nótái.
{69:13} De én csak hozzád imádkozom, Örökkévaló! Csak te fogadj be engem! Istenem, hallgass meg, hiszen nagyon szeretsz! Válaszolj nekem, megmentő Istenem!
{69:14} Húzz ki ebből a sárból, ne süllyedjek tovább! Ments meg gyűlölőimtől, emelj ki a mély vízből!
{69:15} Ne hagyd, hogy elsodorjon az áradat, ne engedd, hogy elnyeljen a mélység! Ne hagyd, hogy a sírgödör bezáruljon fölöttem!
{69:16} Örökkévaló, hallgass meg! Szereteted olyan jó! Fordulj hozzám, hiszen tudom, hogy szeretsz!
{69:17} Ne fordítsd el arcodat szolgádtól, bajban vagyok, segíts meg!
{69:18} Siess hozzám, mentsd meg lelkemet! Ellenségeimtől szabadíts meg!
{69:19} Jól tudod, mennyi gyalázat ért, mennyire megaláztak ellenségeim, ismered gyűlölőimet!
{69:20} Egészen összetört a megaláztatás, minden reményem elhagyott. Részvétre vártam, de hiába! Reméltem, valaki megvigasztal, de senkit sem találtam!
{69:21} Ételembe mérget kevertek, szomjúságomban ecettel itattak.
{69:22} Ünnepi vacsorájuk legyen csapdává, ünnepeik közös lakomája ejtse tőrbe őket!
{69:23} Szemük homályosodjon meg, ne lássanak, reszkessen a félelemtől egész testük!
{69:24} Istenem, érje utol őket haragod, borítsa el őket haragod lángja!
{69:25} Lakóhelyük legyen pusztává, sátoruk lakatlanná!
{69:26} Mert azt üldözik, akit te vertél meg, Uram, annak fájdalmát gúnyolják, akit megsebeztél!
{69:27} Soha ne mentsd fel őket bűneikből, jóságodat ne ismerjék meg soha!
{69:28} Töröld ki nevüket az élők könyvéből, soha ne sorolják őket az igazak közé!
{69:29} De engem, aki szegény és szenvedő vagyok, ments meg, Istenem, hadd ismerjem meg szabadításodat!
{69:30} Akkor majd énekkel dicsérem Isten nevét, és hálaadással dicsőítem őt!
{69:31} Hiszen az Örökkévalónak jobban tetszik a dicséret, mint az oltáron égő ökrök és bikák!
{69:32} Az alázatosak és szegények megértik ezt, és örülnek! Elevenedjen meg szívetek, akik Istent imádjátok!
{69:33} Mert az Örökkévaló meghallgat titeket, nem felejti el a foglyokat!
{69:34} Dicsérje őt a Menny, a Föld, a tenger, és minden, ami bennük van!
{69:35} Mert Isten megszabadítja Siont, és újra felépíti Júda városait, hogy ott lakjon népe megint, és örökségét birtokba vegye.
{69:36} Bizony, öröklik azt Isten szolgáinak gyermekei, akik szeretik őt, azok laknak majd ott!
{70:1} A zenészek vezetőjének. Dávid emlékeztető éneke. Istenem, szabadíts meg! Örökkévaló, siess hozzám, segíts!
{70:2} Szégyenüljenek meg, zavarodjanak össze, akik életemre törnek! Hátráljanak meg, fussanak el szégyenükben, akik vesztemet kívánják!
{70:3} Akik gúnyolnak engem, szégyenüljenek meg, és némuljanak el!
{70:4} De akik téged keresnek, örüljenek és vigadjanak! Akik szeretik szabadításodat, hadd mondják újra és újra: „Milyen hatalmas az Isten!”
{70:5} Istenem, jöjj hamar, ments meg engem, szegényt és megalázottat! Örökkévaló, te vagy segítőm és szabadítóm, kérlek, siess, ne késs!
{71:1} Örökkévaló, hozzád menekülök, ne hagyd, hogy csalódjam!
{71:2} Igazságos tetteiddel ments meg! Fordulj felém, és hallgass meg, szabadíts meg!
{71:3} Légy a Kősziklám, erős kőváram, védj meg engem! Bizony, te vagy Kősziklám, erős kőváram!
{71:4} Istenem, ments meg a gonoszok kezéből, szabadíts ki a kegyetlen bűnösök markából!
{71:5} Hiszen benned reménykedem, Örökkévaló Uram, Istenem, benned bízom gyermekkorom óta.
{71:6} Rád támaszkodom születésemtől kezdve. Bizony, te segítettél megszületnem, és téged dicsérlek szüntelen.
{71:7} Csodálkoznak rajtam sokan, mert erőm forrása te vagy.
{71:8} Minden nap teljes szívvel dicsérlek csodálatos tetteidért!
{71:9} Ne dobj félre, mikor megöregszem, ne hagyj el, mikor elfogy erőm!
{71:10} Ellenségeim összefogtak ellenem, vesztemet tervezik,
{71:11} azt mondják rólam: „Elhagyta őt még az Isten is! Gyertek, üldözzük és fogjuk el, mert nincs, aki segítsen rajta!”
{71:12} Ó Istenem, ne hagyj el! Én Istenem, siess segítségemre!
{71:13} Verd meg ellenségeimet, alázd meg, és pusztítsd el őket! Szégyen és gyalázat érje azokat, akik életemre törnek!
{71:14} De én mégis benned reménykedem, szüntelen várlak, és egyre jobban dicsérlek!
{71:15} Szájam hirdeti, mennyi jót tettél velem, elmondom mindenkinek! Hányszor megszabadítottál már, meg se számolhatom!
{71:16} Hirdetem nagy hatalmadat, Örökkévaló Uram, Istenem! Csak rólad és jóságodról emlékezem!
{71:17} Istenem, tanítottál engem gyermekkorom óta. Szüntelen hirdetem hatalmas tetteidet.
{71:18} Kérlek, Istenem, ne hagyj el, mikor megőszülök, amíg hirdethetem jóságodat a jövendő nemzedéknek!
{71:19} Ó Istenem, milyen igazságosak tetteid! Felérnek a magas egekig, amelyeket kezed alkotott! Nincs hozzád hasonló senki sem!
{71:20} Igaz, engedted, hogy sok baj és veszedelem érjen, de mindből kimentettél engem, Istenem! Életem megmentetted, kihúztál minden bajból, még a föld mélyéből is!
{71:21} Istenem, fordulj hozzám, erősíts meg, és emelj fel engem!
{71:22} Én pedig hárfával dicsérlek téged hűségedért, Istenem! Izráel Szentje, dicsérlek énekemmel és hangszeremmel!
{71:23} Hiszen megszabadítottad lelkemet, dicsérlek hát ajkammal, és szívvel-lélekkel!
{71:24} Nyelvem igazságodról énekel örökké, mert akik vesztemre törtek, mind vereséget szenvedtek, mind megszégyenültek.
{72:1} Salamoné. Isten, add meg a királynak, hogy úgy ítéljen, mint te! Legyen a király fia olyan igazságos, mint te!
{72:2} Segítsd meg, hogy népedet helyesen kormányozza, s igazságosan uralkodjon a szegényeken!
{72:3} Teremjenek a hegyek békességet, viruljon a dombokon az igazság!
{72:4} Segíts a királynak, hogy igazságot szolgáltasson a szegényeknek, segítse a szűkölködőket, és megbüntesse, akik elnyomják őket!
{72:5} Hogy félve tiszteljen téged mindenki, nemzedékről-nemzedékre, míg a Nap és Hold jár az égen!
{72:6} Legyen a király áldásul, mint az eső a mezőnek, mint zápor a földnek!
{72:7} Virágozzon a jóság s a jogosság, míg a király uralkodik, viruljon a jólét és a békesség, ameddig a Hold ragyog!
{72:8} Uralkodjon a király tengertől tengerig, és a folyótól a föld széléig!
{72:9} Akik a pusztában laknak, földig hajoljanak előtte!
{72:10} Társis és a messzi szigetek királyai hozzanak ajándékot neki! Sába és Szeba királyai hozzák elé adójukat!
{72:11} Minden király hajoljon meg előtte, minden nemzet szolgálja őt!
{72:12} Mert a király megmenti a szegényt, aki segítségül hívja őt, megszabadítja a szűkölködőt, akin senki más nem segít!
{72:13} Menedéke ő a gyengéknek és szegényeknek, a nyomorultat megsegíti!
{72:14} Megváltja lelküket az elnyomástól és erőszaktól, mert életük drága a szemében.
{72:15} Éljen a király örökké! Hozzanak neki Sába aranyából! Imádkozzanak érte minden nap, áldják őt szüntelen!
{72:16} Bőven teremjen gabona az országban, még a hegyek tetején is! Legyen bőséges a kertek gyümölcse, mint a Libanon hegyein! Virágozzanak a városok, mint dús fű a mezőn!
{72:17} A király neve maradjon meg örökké, terjedjen híre az egész Földön! Nevével áldják egymást az emberek! Áldja őt minden nemzet az ég alatt!
{72:18} Áldott legyen az Örökkévaló Isten, Izráel Istene, aki csodálatos dolgokat tesz egymaga!
{72:19} Áldott legyen dicsőséges neve örökre! Töltse be dicsősége az egész Földet! Ámen, ámen!
{72:20} Itt fejeződnek be Dávidnak, Isai fiának imádságai.
{i73:1} Harmadik Könyv (Zsoltárok 73–89)
{73:1} Ászáf zsoltára. Milyen jóságos Isten Izráelhez, milyen jó a tiszta szívűekhez!
{73:2} De én majdnem vétkeztem, kis híján elestem.
{73:3} Mert láttam az istentelen sikerét, irigyeltem az elbizakodott szerencséjét.
{73:4} Jólétben élnek, és egészségesek, amit csak akarnak, véghezviszik.
{73:5} Nincsenek gondjaik, könnyen élnek, nem érik őket bajok és csapások, mint bennünket.
{73:6} Magasan hordják az orrukat, erőszakosak és kegyetlenek. Jól látszik ez rajtuk, mint az ékszerek és divatos ruhák, melyeket hordanak.
{73:7} Megszerzik, amit megkívánnak, amit csak akarnak, megteszik.
{73:8} Büszkék, és mindent kicsúfolnak, gőgös szavakkal fenyegetőznek.
{73:9} Isteneknek képzelik magukat, és úgy is beszélnek.
{73:10} Ezért van tekintélyük az emberek előtt, akik isszák szavaikat, mint a vizet.
{73:11} Azt mondják: „Isten nem törődik vele, mit teszünk! Nem is tud róla a Felséges!”
{73:12} Istenem, nézd a gonoszokat, milyen büszkék, mégis milyen jól élnek, egyre jobban gazdagodnak!
{73:13} Mi haszna, hogy magamat tisztán megőriztem, szívem megtisztítottam, s tetteimre vigyáztam, hogy ne vétkezzem?
{73:14} Miért kell annyit szenvednem? Miért tűrjem a fenyítéseket?
{73:15} De ha én is így szólnék, elárulnám népedet, Istenem!
{73:16} Nem értettem ezt, akárhogy igyekeztem, felfoghatatlan ez nekem!
{73:17} De bementem Isten Templomába, s akkor végre megértettem a gonoszok sorsát.
{73:18} Milyen vékony jégen járnak az istentelenek! Milyen könnyen elpusztíthatod őket!
{73:19} Hirtelen-váratlan elesnek, tönkremennek, megrémülnek, s már végük is van!
{73:20} Hirtelen eltűnnek, mint ébredéskor az álom. Mikor felkelsz, elsöpröd őket, mint álmaink rémeit!
{73:21} Milyen ostoba voltam, hogy bosszankodtam miattuk!
{73:22} Oly ostobán viselkedtem, mint az értelmetlen állatok!
{73:23} Hiszen mindig veled vagyok, Istenem! Kézen fogva vezetsz,
{73:24} tanácsoddal igazgatsz, végül dicsőségedbe fogadsz be engem!
{73:25} Hiszen ha te velem vagy, aki a Mennyben laksz, ki mást kívánhatnék a Földön rajtad kívül?
{73:26} Testem és szívem lehet, hogy cserbenhagy, de Isten mindig erős kőváram marad, ő az én örökségem örökké!
{73:27} Istenem, akik eltávolodnak tőled, mind elpusztulnak! Bizony, elpusztítod, akik hűtlenül elhagynak téged!
{73:28} Milyen jó a közeledben élni, Istenem! Benned bízom, Örökkévaló Isten, és hirdetem tetteidet mindenkinek!
{74:1} Ászáf tanítása. Istenünk, miért fordítottál hátat nekünk örökre? Miért haragszol oly nagyon néped nyájára?
{74:2} Emlékezz, kérlek, népedre, amelyet réges-régen magadnak szereztél! Hiszen te váltottál meg bennünket, így lettünk a tiéid! Emlékezz a Sionra, mely lakóhelyed volt!
{74:3} Jöjj vissza a Templom helyére! Lásd meg romjait: mindent elpusztított az ellenség szentélyedben!
{74:4} Szent helyeden az ellenség csatakiáltása hallatszott, oda tűzték győzelmük hadijelvényeit.
{74:5} Olyanok voltak, mint az erdőt letaroló fejszés favágók hada.
{74:6} Bizony, baltával és csákánnyal verték szét még a Szentély faragványait is!
{74:7} Porig égették Templomodat, bemocskolták neved lakóhelyét!
{74:8} „Pusztítsuk el egészen!” — mondták, és felégettek minden szent helyet az országban!
{74:9} Kialudtak a jelzőtüzek, prófétáink sincsenek, senki sem tudja, mit tegyünk.
{74:10} Ó Istenünk, meddig engeded, hogy gyalázzon az ellenség? Örökké gúnyolhatja neved?
{74:11} Miért tűröd ezt? Mutasd meg nekik hatalmadat, pusztítsd el őket egészen!
{74:12} Hiszen te vagy Királyom, kezdettől fogva, Istenem, te vagy a Szabadítóm az egész Földön!
{74:13} Te választottad ketté a Vörös-tengert, te törted össze a tengeri szörnyek fejét,
{74:14} szétzúztad a Leviátán fejeit, és testét a dögevőknek adtad.
{74:15} Te fakasztottad fel a források vizét, vízzel töltötted meg a száraz medreket, és kiszárítottad a bővizű folyamokat.
{74:16} Tiéd a nappal, s az éjszaka. A Napot és Holdat kezed teremtette.
{74:17} Te mérted ki a föld határait és méreteit, s rendelted az évszakokat.
{74:18} Örökkévaló, emlékezz mindezekre! Nézd, gúnyol téged az ellenség, ostobák gyalázzák neved!
{74:19} Ne szolgáltasd ki életünket, mint galambot a ragadozóknak! Ne felejtsd el népedet!
{74:20} Emlékezz Szövetségedre, mert erőszakkal telt meg a föld minden sötét zuga!
{74:21} Ne engedd csalódni az elnyomottat! Hadd dicsérje neved a szegény szűkölködő!
{74:22} Kelj fel Isten, harcolj! Nézd, az ostobák hogy gyaláznak naponta!
{74:23} Ne feledkezz el az ellenség kiáltozásáról, az ellened támadók növekvő zajongásáról!
{75:1} A zenészek vezetőjének: a „Ne pusztíts el” kezdetű ének dallamára. Ászáf zsoltáréneke. Dicsérünk téged, Istenünk! Dicsérünk és hálát adunk neked, mert közel vagy azokhoz, akik hirdetik csodálatos tetteid.
{75:2} Isten mondja: „Én határozom meg az ítélet idejét, és igazságosan ítélkezem.
{75:3} Mikor remeg az egész Föld, és minden lakója reszket, én tartom meg annak oszlopait!” Szela
{75:4} Azt mondom a büszkéknek: „Ne legyetek olyan gőgösek!” A gonoszoknak: „Ne dicsekedjetek erőtökkel!
{75:5} Ne kérkedjetek hatalmatokkal, ne szóljatok olyan magabiztosan!”
{75:6} Mert a felemelkedés nem keletről, sem nyugatról, sem a sivatag hegyeiről származik, hanem Istentől!
{75:7} Mert Isten a Bíró, aki felemel valakit, vagy megaláz.
{75:8} Az Örökkévaló kezében a serleg, haragjának habzó, erős borával tele: ha tölt belőle, minden bűnösnek inia kell a Földön! Bizony, az utosó cseppig ki kell inniuk!
{75:9} Én pedig dicséretet éneklek Jákób Istenének, örökké hirdetem dicséretét!
{75:10} Isten mondja: „Letöröm az istentelenek szarvát, de hatalmat adok az igazaknak.”
{76:1} A zenészek vezetőjének. Húros hangszerre. Ászáf zsoltára, éneke. Tisztelik és ismerik Istent Júdában, dicsérik őt Izráelben.
{76:2} Sálemben van sátora, Sion hegyén lakóhelye.
{76:3} Ott törte össze a tüzes nyilakat, a pajzsokat, a kardokat és minden fegyvert. Szela
{76:4} Istenünk, ragyogó és dicsőséges vagy, hatalmasabb, mint a hegyek, ahol legyőzted ellenségeidet!
{76:5} Halálos álomba merültek az erős harcosok mind, a kezüket sem emelhették, holttestüket kifosztották.
{76:6} Ló és lovasa halálos álomba zuhant Jákób Istenének haragos szavától!
{76:7} Bizony, félelmetes vagy, Isten! Ki állhat meg előtted, mikor haragszol?
{76:8} Mikor ítéletet hirdettél a Mennyben, félelmében megnémult a Föld.
{76:9} Mert felállt Isten, hogy ítéljen, s hogy megvédje a szegényeket és alázatosakat. Szela
{76:10} Téged magasztal, Isten, még az emberek haragja is, mikor általa bünteted meg ellenségeidet.
{76:11} Tegyetek fogadalmat az Örökkévalónak, Isteneteknek, és teljesítsétek! Hozzatok ajándékot neki, ti népek, mindannyian, és tiszteljétek őt, mert félelmetes!
{76:12} Megbénítja a büszke fejedelmeket, s minden földi király féli őt.
{77:1} A zenészek vezetőjének, Jedútúnnak: Ászáf zsoltára. Teljes erőmből kiáltok Istenhez segítségért! Istenhez kiáltok, mert meghallgat engem!
{77:2} Az Urat keresem, mikor bajok vesznek körül, kezeimet egész éjjel hozzá emelem, könyörgök szüntelen. Csak ő tudja megvigasztalni lelkemet!
{77:3} Istenre emlékezem, róla gondolkodom, imádkozni próbálok, de csak sóhajtozok, és szellemem nyugtalan. Szela
{77:4} Ébren tartasz, Istenem, nem jön szememre álom, s oly zaklatott vagyok, szólni sem tudok.
{77:5} Ha gondolkodom a régi időkön, az elmúlt korok napjain,
{77:6} éjjelente régi énekeimet énekelem újra, szellemem választ keres, és magammal vitatkozom.
{77:7} Végleg elfordult tőlünk az Úr? Már nem kedvel többé?
{77:8} Kiapadt hűsége és szeretete? Nem szól hozzánk többé soha?
{77:9} Véget ért Isten könyörülete? Szánalmát és szeretetét elnyomta haragja? Szela
{77:10} Azt mondom végül: a Felséges jobb keze megváltozott, s már nem mozdul értünk, ettől félek én!
{77:11} Pedig jól emlékszem az Örökkévaló csodáira. Emlékszem félelmetes régi tetteire.
{77:12} Végiggondolom minden tettedet, Örökkévaló, ezekről elmélkedem.
{77:13} Bizony, minden utad szent, ó, Isten! Senki sem hasonlítható hozzád! Kicsoda olyan hatalmas, mint a mi Istenünk?!
{77:14} Te vagy az Isten, aki csodákat teszel! Látta is minden nép hatalmadat!
{77:15} Megmentetted karoddal népedet: Jákób és József gyermekeit! Szela
{77:16} Láttak téged a vizek, Isten, és remegtek a félelemtől! Még a nagy mélységek is felkavarodtak.
{77:17} Sűrű fellegekből záporeső hullott, dörgött az ég, s villámaid nyilai cikáztak.
{77:18} Mennydörgő hangod hallatszott a forgószélben, megvilágítottad a földet villámaiddal, remegett és reszketett a föld.
{77:19} Átmentél a tengeren, Isten, átkeltél a mély vizeken, de lépteid nem hagytak nyomot!
{77:20} Vezetted népedet, mint a nyájat, Mózes és Áron kezével!
{78:1} Ászáf tanítása. Figyelj tanításomra, népem! Hallgass szavamra!
{78:2} Régi énekeket mondok, ősrégi titkokat hirdetek.
{78:3} Jól ismerjük ezeket, hiszen őseink beszélték el nekünk.
{78:4} Mi is továbbadjuk fiainknak, elmondjuk a következő nemzedéknek, amit az Örökkévaló tett velünk. Elmondjuk erejét, hatalmát, csodáit, hogy senki el ne felejtse.
{78:5} Szövetséget kötött az Örökkévaló Jákóbbal, Törvényt adott Izráelnek. Megparancsolta őseinknek, hogy tanítsák erre gyermekeiket.
{78:6} Tudja meg ezt minden nemzedék, a születendő fiak, s felnőve ők is adják tovább fiaiknak!
{78:7} Hogy bízzanak Istenben, el ne felejtsék csodás tetteit, engedelmeskedjenek parancsainak.
{78:8} Ne legyenek lázadók, mint őseik: makacs és engedetlen nemzedék, állhatatlan és Istenhez hűtlen nép.
{78:9} Ne legyenek olyanok, mint Efraim harcosai, az íjászok, akik megfutamodtak a csatából,
{78:10} nem tartották meg Istennel kötött Szövetségüket, s nem követték Törvényét,
{78:11} elfelejtették nagy tetteit, csodáit, amelyeket megmutatott nekik.
{78:12} Bizony, csodákat tett őseik szeme láttára Cóán mezején, Egyiptomban!
{78:13} Kettéválasztotta a tengert, hogy a vizek megálltak oldalt, mint a falak, és népét átvezette közöttük.
{78:14} Vezette őket nappal a felhőoszloppal, éjjel a tűzoszlop világosságával.
{78:15} Sziklát hasított meg a sivatagban, hogy a mélyből feltörő vizekből inni adjon népének bőségesen.
{78:16} Vizet fakasztott a sziklából, mely úgy zúdult le, mint a folyó!
{78:17} De őseink továbbra is vétkeztek, lázadoztak a pusztában a Felséges ellen.
{78:18} Próbára tették Istent, ételt kértek tőle kívánságuk szerint.
{78:19} Elégedetlenkedtek, és Isten ellen beszéltek: „Vajon tud-e nekünk enni adni a sivatagban?
{78:20} Ráütött a sziklára, és víz fakadt belőle, patakok eredtek, de tud-e kenyeret és húst is adni népének?”
{78:21} Hallotta ezt az Örökkévaló, és megharagudott Jákóbra, haragra lobbant Izráel ellen,
{78:22} mert nem hittek benne, nem bíztak segítségében.
{78:23} Majd parancsolt fent a fellegeknek, és megnyitotta az ég ajtaját,
{78:24} mannát hullatott rájuk, mint esőt, mennyei gabonát adott nekik eledelül.
{78:25} Angyalok kenyerét adta népének, Isten bőséges asztalt terített nekik.
{78:26} Feltámasztotta a keleti szelet, és erejével a déli szelet,
{78:27} fürjek tömege hullott a népre, mint az eső, annyi madár szállt közéjük, mint a por.
{78:28} Ott értek földet a táborban, leszálltak a sátrak közé.
{78:29} Evett a nép, ameddig jóllakott, Isten többet adott nekik, mint amit kívántak.
{78:30} De nem fékezték kívánságukat, még szájukban volt a hús,
{78:31} mikor Isten haragja lesújtott rájuk, és megölte még az erőseket is. Sok fiatal harcost is megölt.
{78:32} Mégis szüntelen vétkeztek Isten ellen, nem bíztak csodás erejében.
{78:33} Ezért hagyta, hogy napjaik értelmetlenül teljenek, és félelemben töltsék éveiket.
{78:34} Ha sokat megölt közülük, a többiek hozzá fordultak segítségért. Sietve jöttek hozzá, hogy keressék őt.
{78:35} Akkor újra eszükbe jutott, hogy Isten a Kősziklájuk, a Felséges Isten a Megmentőjük.
{78:36} De csak szájukkal hízelegtek, és nyelvükkel hazudtak neki,
{78:37} szívük nem volt őszinte iránta, Szövetségéhez nem voltak hűségesek.
{78:38} Isten mégis könyörült rajtuk, megbocsátotta bűneiket, s népét nem pusztította el. Sokszor visszafogta haragját, és nem engedte fellángolni dühét.
{78:39} Emlékezett rá, hogy ők csak halandó emberek, olyanok, mint a szél, mely elszáll, és nem tér vissza többé.
{78:40} Milyen sokszor lázadtak Isten ellen a sivatagban, mennyit szomorították őt a pusztában!
{78:41} Újra meg újra próbára tették türelmét, megbántották Izráel Szentjét.
{78:42} Elfelejtették csodás tetteit, nem gondoltak a napra, mikor megszabadította őket ellenségeik kezéből.
{78:43} Elfeledkeztek a csodákról, amelyeket Egyiptomban vitt véghez, és csodás megmenekülésükről Cóan mezején.
{78:44} Elfelejtették, hogyan változtatta vérré a vizeket, hogy azoknak nem volt mit inniuk.
{78:45} Bögölyök seregét küldte, hogy csípjék az egyiptomiakat, és békák tömegei lepték el házaikat.
{78:46} Sáskák hadával pusztította gabonájukat, sáskajárással kerti növényeiket,
{78:47} szőlőskertjeiket jégeső verte el, kőeső pusztította fügefáikat.
{78:48} Háziállataikat jégeső verte agyon, villámok sújtották nyájaikat.
{78:49} Rájuk zúdította izzó haragját: sokféle nyomorúságot, és a pusztító angyalok seregét.
{78:50} Nem tartotta vissza dühét, nem kímélte őket betegségtől, sőt a haláltól sem.
{78:51} Bizony, mind megölte az egyiptomiak elsőszülött fiait, elpusztította Hám családjában az elsőszülötteket.
{78:52} Mint pásztor a nyáját, úgy vezette népét, pásztorolta őket a pusztában, mint juhokat.
{78:53} Biztonságban vezette őket, nem féltek az ellenségtől, mert azokat a tenger borította el.
{78:54} Elvezette őket szent hegyéhez, amelyet kezével formált.
{78:55} Kiűzte előlük a nemzeteket, s földjüket szétosztotta saját népe között. Izráel törzseit ültette az idegenek sátraiba.
{78:56} Izráel mégis folyton lázadozott a Felséges ellen, sokszor próbára tették türelmét, és Törvényének nem engedelmeskedtek.
{78:57} Hűtlenül hátat fordítottak, akárcsak őseik, ellene fordultak, csalódást okoztak, mint a kiforduló íj.
{78:58} Bosszantották bálványaikkal, ingerelték szobraikkal.
{78:59} Látta ezt Isten, és felháborodott, Izráel népére nagyon megharagudott.
{78:60} Elhagyta silói lakóhelyét, sátorát, amelyben az emberek között lakott.
{78:61} Engedte, hogy hatalma jelét fogságba vigyék, hogy dicsősége ellenség kezébe jusson.
{78:62} Kiszolgáltatta népét az ellenség fegyverének, megharagudott Izráelre.
{78:63} Fiatal harcosait tűz égette el, szép leányainak nem énekeltek lakodalmi dalt.
{78:64} A papokat karddal ölték meg, de özvegyeik nem énekelhettek sirató éneket.
{78:65} Akkor az Úr felkelt, mint hős harcos, aki álmából felriad.
{78:66} Lesújtott az ellenségre, visszaverte, és örökre megalázta őket.
{78:67} József családját eltaszította, Efraim törzsét nem választotta.
{78:68} Hanem Júda törzsét választotta ki, és a Sion hegyét szerette meg.
{78:69} Felépítette szent Templomát, mint a magas eget, megalapozta, mint a Földet, hogy örökké álljon.
{78:70} Kiválasztotta Dávidot, szolgáját, és kihozta őt a juhok aklából.
{78:71} Elhozta a szoptatós juhok közül, hogy népét pásztorolja, Jákób utódait; Isten örökségét, Izráelt vezesse.
{78:72} Dávid pásztorolta is őket tiszta szívvel, és vezette bölcs kézzel.
{79:1} Ászáf zsoltára. Ó Istenünk, idegenek támadták meg népedet, szent Templomodat meggyalázták, Jeruzsálemet lerombolták.
{79:2} Szolgáid holttestét a keselyűknek adták, szentjeid testét vadállatok tépték szét.
{79:3} Szolgáidat halomra gyilkolta az ellenség, vérük patakokban folyt Jeruzsálem körül, s nem volt senki, aki eltemesse őket.
{79:4} A környező népek gyaláznak, gúnyolnak és kinevetnek minket.
{79:5} Meddig tart ez még, Örökkévaló? Örökké haragszol ránk? Örökké lángol féltékeny haragod tüze?
{79:6} Az idegen népeken töltsd ki haragod, akik nem tisztelnek téged, és a birodalmakon, akik nem bíznak segítségedben!
{79:7} Büntesd meg őket, mert gyilkolták Jákób népét, lerombolták lakóhelyüket.
{79:8} Kérünk, ne büntess minket őseink bűneiért! Fordulj hozzánk irgalommal, hisz alig néhányan maradtunk meg!
{79:9} Saját hírnevedért ments meg minket, hiszen te vagy Megmentő Istenünk! Szabadíts meg bennünket, takard el bűneinket, önmagadért!
{79:10} Ne mondhassák a nemzetek: „Hol van Istenetek? Mentsen meg titeket, ha tud!” Hadd lássuk meg, hogy bosszút állsz szolgáidért, Istenünk, azokon, akik megölték őket!
{79:11} Halld meg azok panaszát, akiket ellenségeink rabságba hurcoltak! Mentsd meg hatalmaddal a halálra ítélt rabokat!
{79:12} Állj bosszút ellenségeinken hétszeresen azért, amit velünk tettek! Büntesd meg őket, mert téged gyaláztak, Istenünk!
{79:13} Hadd dicsérjünk téged ezért, hiszen néped vagyunk, legelődnek nyája! Nemzedékről-nemzedékre hirdetjük dicséreted!
{80:1} A zenészek vezetőjének. A „Liliomok” kezdetű ének dallamára. Ászáf zsoltára. Izráel Pásztora, ki József népét vezeted, mint nyájadat, hallgass meg! Aki a kerubok fölött ülsz trónodon, jelenj meg, dicsőségben!
{80:2} Kelj fel, mutasd meg hatalmadat Efraim, Benjámin és Manassé törzsének! Jöjj, ments meg minket, segíts!
{80:3} Ó Istenünk, állíts helyre minket, világosíts meg arcod fényével, hogy megmeneküljünk!
{80:4} Örökkévaló, Seregek Ura és Istene! Meddig haragszol még ránk, néped imádsága ellenére?
{80:5} Hiszen kenyér helyett is könnyekkel táplálsz minket! Bizony, könnyeinket itatod velünk, bőségesen!
{80:6} Odadobtál szomszédaink gúnyolódásának, ellenségeink kinevetnek bennünket.
{80:7} Seregek Ura és Istene, állíts helyre minket! Világosíts meg arcod fényével, hogy megmeneküljünk!
{80:8} Te hoztad ki népedet Egyiptomból, mint nemes szőlővesszőt! Az idegen népeket elűzted, és e szőlőt helyükre ültetted.
{80:9} Előkészítetted helyét, gyökereit megerősítetted, és hamar elborította a földet.
{80:10} Vesszői betakarták a hegyeket, levelei árnyékba borították a fenséges cédrusokat is.
{80:11} Indáit a nyugati tengerig nyújtotta, hajtásait az Eufráteszig.
{80:12} Istenünk, miért romboltad le szőlőskerted kerítését? Most minden arra járó szedheti termését!
{80:13} Vaddisznók pusztítják kertedet, vadállatok legelik szőlődet!
{80:14} Seregek Ura és Istene, fordulj vissza hozzánk! Nézz le a Mennyből, lásd meg, mi lett szőlőddel! Jöjj, védd meg, és viselj rá gondot megint!
{80:15} Állítsd helyre, és védd meg a szőlőt, amit kezed ültetett! Védd meg a fiút, akit neveltél magadnak, hogy erős legyen.
{80:16} Pusztuljanak el haragodtól azok, akik szőlődet kivágták és felégették!
{80:17} De erősítsd meg a férfit, segítsd meg erős karoddal az ember fiát, akit magadnak neveltél,
{80:18} hogy el ne forduljunk tőled soha! Tarts életben bennünket, mi pedig nevedet hívjuk segítségül!
{80:19} Örökkévaló, Seregek Ura és Istene, állíts helyre minket! Világosíts meg arcod fényével, hogy megmeneküljünk!
{81:1} A zenészek vezetőjének. A Gittitre. Ászáf éneke. Énekeljetek dicséretet Istenünknek! Kiáltsatok örömmel Jákób Istenének!
{81:2} Szóljanak hangszereink: csörgődob, kedves hangú hárfa és lant!
{81:3} Fújjátok meg a sófárt az Újhold ünnepén, meg holdtöltekor, ünnepeink kezdetén!
{81:4} Törvény ez Izráel számára, melyet Jákób Istene rendelt el,
{81:5} mikor szövetséget kötött József népével, amikor Egyiptom ellen támadt. József ott olyan nyelvet hallott, amelyet nem értett.
{81:6} Isten mondta: „Levettem válladról a terhet, kivettem kezedből a nehéz kosarat.
{81:7} Mikor bajban voltál, engem hívtál segítségül, én pedig megszabadítottalak, a mennydörgés rejtekhelyén titokban válaszoltam neked, próbára tettelek Meribá vizénél.” Szela
{81:8} „Hallgass rám, népem! Ó, Izráel, figyelj szavamra, szövetséget kötök veletek:
{81:9} ne legyen rajtam kívül más istenetek, ne hajolj meg idegen istenek előtt, ne imádd őket!
{81:10} Én vagyok Istened, az Örökkévaló, én hoztalak ki Egyiptom földjéről! Izráel, nyisd ki a szádat, hogy jóval tölthessem meg!”
{81:11} „De népem nem hallgatott rám! Izráel nem engedelmeskedett nekem!
{81:12} Hagytam hát, hogy kövessék saját kívánságaikat, járjanak makacs szívük szerint, hogy tegyenek, amit akarnak!”
{81:13} „Bárcsak hallgatna rám népem! Ó, ha Izráel útjaimon járna!
{81:14} Akkor hamar megverném ellenségeit, és ellenfeleire nehezedne kezem!
{81:15} Az Örökkévaló ellenségei hízelegnének neki, Izráel ideje pedig örökké tartana!
{81:16} A legjobb búzával táplálnám, még a kősziklából is mézet adnék neki!”
{82:1} Ászáf zsoltára. Isten áll az istenek gyűlésében, mint Bíró ítél a bírák között:
{82:2} „Meddig fogtok még igazságtalanul ítélkezni?! Miért pártoljátok a bűnösöket?! Szela
{82:3} Szolgáltassatok igazságot az árváknak és a szegényeknek! Mentsétek meg a nyomorultakat és a szűkölködőket!
{82:4} Szabadítsátok meg a szegényeket és a nincsteleneket! Mentsétek ki őket a gonoszok kezéből!”
{82:5} De nem tudják, mi történik, nem értenek semmit! Nem tudják, mit tesznek, s közben már a Föld alapjai is omladoznak körülöttük.
{82:6} Szól Isten a bíráknak: „Bár istenek vagytok, a Felséges fiai mindnyájan,
{82:7} mégis meghaltok, mint minden ember! Lehullotok, mint minden uralkodó!”
{82:8} Kelj fel, ó, Isten! Tarts ítéletet az egész Földön! Uralkodj a nemzetek fölött!
{83:1} Ászáf zsoltáréneke. Istenem, kérlek, ne hallgass! Ne maradj csendben, szólj! Ne hallgass, Uram!
{83:2} Nézd, támadásra készülnek ellenségeid, gyűlölőid lázadoznak ellened!
{83:3} Összegyűltek, titkon tervet szőnek néped ellen, tanácskoznak azok ellen, akiket szeretsz.
{83:4} Azt mondják: „Gyertek, irtsuk ki őket teljesen! Izráelnek nevére se emlékezzenek többé!”
{83:5} Mind együtt tanácskoztak, szövetséget kötöttek ellened Örökkévaló:
{83:6} Edom népe és az izmáeliek, a moábiak és a hagriak,
{83:7} Gebál népe, Ammon és Amálek fiai, a filiszteusok és Tírusz lakói.
{83:8} Még Asszíria is csatlakozott hozzájuk, és Lót utódait segíti. Szela
{83:9} Istenünk, verd meg őket, mint Midján népét, mint Siserát és Jábint a Kisón-pataknál!
{83:10} Pusztuljanak el, mint ellenségeink Éndórnál, akik temetetlenül maradtak a földön!
{83:11} Istenünk, úgy bánj vezéreikkel, mint Órébbel és Zeébbel, főembereikkel, mint Zebahhal és Calmunnával!
{83:12} Mert azt mondták: „Foglaljuk el Isten népének földjét!”
{83:13} Istenem, söpörd el őket, ahogy a szél kergeti az „ördögszekeret”, szórd szét őket, mint a polyvát a vihar!
{83:14} Pusztítsd el ellenségeinket, mint tűz az erdőt, mint bozóttűz a dombokat!
{83:15} Viharod kergesse őket, forgószéllel rémítsd meg őket!
{83:16} Borítsa szégyen az arcukat, hogy hozzád forduljanak, Örökkévaló, s hogy téged keressenek!
{83:17} Szégyenüljenek meg, rettegjenek örökké, alázd meg, és pusztítsd el őket végleg!
{83:18} Tudják meg, hogy egyedül te vagy az Isten! Értsék meg, hogy te vagy az Örökkévaló! Tudják meg, hogy Felséges vagy az egész Földön!
{84:1} A zenészek vezetőjének. A gittitre. Kórah fiainak zsoltára. Milyen kedvesek a hajlékaid, Örökkévaló, Seregek Ura!
{84:2} Bárcsak már Templomod udvarában lehetnék! Testem-lelkem türelmetlenül kívánkozik az Élő Istenhez!
{84:3} Örökkévaló, Seregek Ura! Királyom, Istenem, még a veréb is talál helyet oltárod mellett, a fecskék is fészket raknak ott, és felnevelik fiókáikat!
{84:4} Milyen boldogok, akik mindig közeledben laknak, Istenem! Egész nap téged dicsérnek! Szela
{84:5} Boldog, aki tőled kapja erejét, akinek ösvényeid vannak a szívében!
{84:6} Ha a könnyek völgyén mennek is át, a források völgyévé változtatják, s áldást hoznak nekik az őszi esők.
{84:7} Erejük egyre növekszik, amíg elérkeznek a Sion hegyére, s Isten elé jutnak.
{84:8} Örökkévaló, Seregek Ura és Istene, figyelj imádságomra! Jákób Istene, kérlek, hallgass meg! Szela
{84:9} Védelmező Istenünk, tekints jóindulattal királyodra, légy kegyelmes felkentedhez!
{84:10} Mert jobb egyetlen nap nálad, mint ezer máshol! Jobb Istenem Templomának küszöbén állni, mint a gonoszok sátrában lakni!
{84:11} Az Örökkévaló Isten pajzsunk és Napunk, kegyelme és dicsősége ragyog ránk! Nem tart vissza semmi jót azoktól, akik igazságosan élnek!
{84:12} Milyen boldog és áldott, aki benned bízik, Örökkévaló, Seregek Ura!
{85:1} A zenészek vezetőjének. Kórah fiainak zsoltára. Örökkévaló, kegyelmezz meg országodnak, hozd haza Jákób népének száműzötteit!
{85:2} Bocsásd meg néped bűneit, takard el vétkeit! Szela
{85:3} Szűnjön meg haragod! Tartsd vissza indulatodat!
{85:4} Állíts helyre bennünket, szabadító Istenünk, ne haragudj ránk!
{85:5} Örökké tart haragod? Nemzedékről-nemzedékre haragszol ránk?
{85:6} Bizony, visszafordulsz hozzánk, új életre keltesz minket, hogy néped örülhessen neked, Örökkévaló!
{85:7} Mutasd meg, hogy valóban szeretsz, és szabadíts meg bennünket, Örökkévaló!
{85:8} Hallom, mit mond az Örökkévaló Isten: „Békesség népemnek és hűséges követőimnek! Csak ostobaságaitokhoz vissza ne térjetek!”
{85:9} Mert hamar megszabadítja azokat, akik tisztelik és félik őt, hogy dicsősége földünkön lakjon.
{85:10} Isten szeretete elébe jön hűségeseinek, békesség és igazságosság köszönti őket csókkal.
{85:11} Hűség hajt ki a földből, igazságosság záporoz a Mennyből.
{85:12} Igen, az Örökkévaló megad nekünk minden jót, és földünk is bőségesen terem.
{85:13} Igazságosság jön az Úr előtt, és készíti számára az utat.
{86:1} Dávid imádsága. Örökkévaló, hallgass meg! Válaszolj nekem, kérlek, mert szegény vagyok, a segítségedre szorulok!
{86:2} Védd meg életem, mert hűséges követőd vagyok! Ments meg engem, szolgádat, mert benned bízom!
{86:3} Uram, segíts rajtam, mert minden nap hozzád kiáltok!
{86:4} Töltsd meg engem, szolgádat, örömmel, mert kezedbe tettem a lelkemet!
{86:5} Hiszen olyan jó és kegyelmes vagy! Szereted azokat, akik téged hívnak segítségül!
{86:6} Hallgasd meg imádságomat, Örökkévaló! Figyelj könyörgésemre!
{86:7} Mikor bajban vagyok, hozzád kiáltok segítségért, és tudom, hogy válaszolsz nekem!
{86:8} Uram, senki sincs hozzád hasonló az istenek között! Nincs tetteidhez fogható égen-földön!
{86:9} Eléd jönnek a népek, akiket alkottál, leborulnak előtted, Uram, és dicsőítik neved!
{86:10} Nagy vagy, Uram, és csodálatos, amit teszel. Bizony, te vagy Isten egyedül!
{86:11} Taníts engem, Örökkévaló, hogyan járjak utadon, hogyan éljek igazságod szerint! Segíts, hogy teljes szívvel tiszteljem és féljem nevedet!
{86:12} Uram, Istenem, teljes szívből dicsérlek! Tisztellek téged örökké!
{86:13} Irántam való szeretetedből a sír mélyéből is kiemelted lelkemet!
{86:14} Istenem, büszke emberek támadtak rám, erőszakosok csapata tör életemre, akik nem tisztelnek téged!
{86:15} Uram, türelmes, kegyelmes és irgalmas Isten vagy, szereteted és hűséged kifogyhatatlan!
{86:16} Kérlek, fordulj hozzám, és légy hozzám jóindulattal! Add nekem, szolgádnak, erődet, és mentsd meg szolgálód fiát!
{86:17} Örökkévaló, add jelét, hogy szeretsz, hadd lássák ellenségeim is! Hadd tudják meg, hogy te segítettél és erősítettél meg engem!
{87:1} Kórah fiainak zsoltáréneke. Az Örökkévaló a szent hegyeken építette fel városát!
{87:2} Bizony, jobban szereti Sion kapuit, mint Jákób összes sátorát!
{87:3} Mennyi dicsőséges dolgot beszélnek rólad, Isten Városa! Szela
{87:4} Egyiptomot és Babilont is ismerőim közé fogom számítani! Ezt mondom Filisztea, Tírusz és Kús lakóiról: „Ő is ott született!”
{87:5} Sionról pedig így szólnak: „Ezek mind Sionban születtek, amelyet a Felséges épített!”
{87:6} Az Örökkévaló beírja, és számba veszi őket: „Igen, ő is Sionban született.” Szela
{87:7} Ők pedig így énekelnek és táncolnak örömükben: „Minden forrásom belőled fakad!”
{88:1} Kórah fiainak zsoltáréneke. A zenészek vezetőjének. A „Betegség” kezdetű ének dallamára. Az ezráhi Hémán tanítása. Örökkévaló, Szabadító Istenem, hozzád kiáltok éjjel-nappal!
{88:2} Kérlek, hallgasd meg imádságomat, figyelj kérésemre,
{88:3} mert lelkemet elborítják a bajok, életem a halál kapujához érkezett!
{88:4} Úgy bánnak velem az emberek, mintha már halott lennék, olyan lettem, mint az erőtlen harcos.
{88:5} A halottak közé dobtak, mint tömegsírba a megölteket, akire már nem gondolsz, Istenem, akiket már nem ér el segítséged.
{88:6} Bizony, a sír fenekére fektettél engem, a mélységes sötétbe.
{88:7} Istenem, haragos kezed rám nehezedett, csapásaid elborítottak. Mint haragos hullámok összecsaptak fejem fölött! Szela
{88:8} Istenem, csapásaid miatt barátaim elhúzódnak tőlem, utálatossá tettél előttük, házamból ki sem tudok menni, szinte rab vagyok.
{88:9} Szemeim is elfáradtak a sok sírástól! Örökkévaló, minden nap kitárt karokkal imádkozom, segítségért kiáltok hozzád!
{88:10} Vajon teszel-e csodát a halottakkal? Felkelnek-e, hogy dicsérjenek téged? Szela
{88:11} Igaz szereteted csodáit hirdetik-e a sírban? Hűségedről ki beszél a pusztulás országában?
{88:12} Ki fogja csodáidat megismerni a sötétség földjén, és igazságos tetteidet a feledés országában?
{88:13} De én, Örökkévaló, hozzád kiáltok segítségért, minden reggel hozzád száll imádságom.
{88:14} Örökkévaló, miért hagytál el engem? Miért fordulsz el tőlem?
{88:15} Fiatalságom óta gyenge és beteg vagyok, haragod terhét viselem, s nincs, aki segítsen rajtam.
{88:16} Haragod lángjai összecsaptak fejem fölött, csapásaid elpusztítanak,
{88:17} körülvesznek minden nap, mint az áradat, egészen elborítanak, bekerítenek — elsüllyedek!
{88:18} Még barátaimat is elszakítottad tőlem, csak a sír és a sötétség vesz körül!
{89:1} Az ezráhi Étán tanítása. Az Örökkévaló szeretetéről és kegyelméről énekelek örökké! Nemzedékről nemzedékre hirdetem hűségedet, Uram!
{89:2} Azt mondom: szereteted örökké tart, hűséged oly szilárd, mint a Menny!
{89:3} Azt mondtad: „Szövetséget kötöttem választottammal, megesküdtem szolgámnak, Dávidnak:
{89:4} örökké megerősítem fiaidat örökre állandóvá teszem királyságodat.” Szela
{89:5} Még a Menny is dicsér téged, Örökkévaló, csodálatos dolgaidért! A szentek közösségében is csodálnak téged hűségedért!
{89:6} Senki sem hasonlítható hozzád még a Mennyben sem, Örökkévaló! Még a hatalmas erejű angyalok között sincs hozzád fogható!
{89:7} A szentek gyűlésében is az Örökkévaló az, akit mindenki tisztel és fél! Félelemmel csodálják az Örökkévalót mind, akik körülötte vannak!
{89:8} Örökkévaló, Seregek Ura és Istene, kicsoda olyan erős, mint te? Hatalmas Isten! Hűséged körülvesz téged!
{89:9} Uralkodsz a dühöngő tengereken, s lecsendesíted viharos hullámait,
{89:10} összetörted Ráhábot, erős karoddal szétszórtad ellenségeid seregét!
{89:11} A Mennyekben és a Földön minden a tiéd, hiszen az egész világot kezed teremtette, s mindent, ami benne van!
{89:12} Északtól délig mindent kezed alkotott! A Tábór és Hermón hegye is táncolva énekel örömében, ha nevedet hallja!
{89:13} Milyen erős a karod! Milyen hatalmas vagy, milyen erős a kezed! Jobb karod magasra emelted!
{89:14} Királyi trónod alapja igazságosság és jogosság, hűséges szeretet jár előtted!
{89:15} Áldott az a nép, amely örömében hozzád kiált, Örökkévaló! Boldogok, akik arcod világosságában élnek!
{89:16} Nevedben örvendeznek egész nap, jóságod és igazságosságod felemeli őket,
{89:17} mert te vagy erejük dicsőséges forrása! Hatalmunk folyton növekszik, mert szeretsz bennünket!
{89:18} Örökkévaló, te vagy Védelmezőnk! Izráel Szentje a Királyunk!
{89:19} Te mondtad egykor látomásban hűséges szolgáidnak: „Megerősítettem a vitéz harcost, felemeltem, akit a nép közül választottam.
{89:20} Megtaláltam szolgámat, Dávidot, szent olajommal királlyá kentem fel őt.
{89:21} Kezem állandóan segíti, karom erősíti,
{89:22} hogy ellensége le ne győzhesse, a gonoszok el ne nyomhassák.
{89:23} Ellenségeit összetöröm, gyűlölőit szétzúzom előtte!
{89:24} Hűségem és szeretetem állandóan kíséri, nevem hatalma által növekszik ereje, uralma.
{89:25} Kezére bízom a tengert, uralmát kiterjesztem a folyókra.
{89:26} Azt mondja nekem: »Édesapám vagy, Istenem, Kősziklám és Szabadítóm!«
{89:27} Én pedig elsőszülött fiammá teszem, elsővé a Föld királyai között.
{89:28} Kegyelmem örökre állandó lesz iránta, szövetségem meg nem változik.
{89:29} Családját is örökre állandóvá teszem, királysága örökké tart, mint a Menny.
{89:30} Ha utódai eltérnek törvényemtől, s nem engedelmeskednek parancsaimnak,
{89:31} ha rendelkezéseimet nem tartják meg, és nem utasításaim szerint élnek,
{89:32} akkor vesszővel megfenyítem őket vétkeikért, és csapásokkal bűneikért,
{89:33} de jóindulatom és szeretetem nem vonom meg Dávidtól. Hűséges maradok hozzá!
{89:34} Vele kötött Szövetségem nem töröm meg, nem vonom vissza, amit igértem.
{89:35} Megesküdtem saját szentségemre, amely változhatatlan, nem csaphatom be Dávidot:
{89:36} Dávid utódai soha el nem fogynak, királyi uralma előttem örökké megmarad, mint a Nap az égen!
{89:37} Bizony, örökre megerősítem őt, mint a Holdat! Mindez oly biztos, mint a Menny, amely tanúm erre a Szövetségre!” Szela
{89:38} Istenem, te mégis megharagudtál felkent királyodra, megvetetted és elhagytad őt!
{89:39} Megvetetted szolgáddal kötött szövetséged, királyi koronáját a porba dobtad!
{89:40} Lerontottad városának falait, erős városait romba döntötted.
{89:41} Aki csak arra jár, mind fosztogatja, a szomszéd népek kigúnyolják és megvetik.
{89:42} Istenem, királyod ellenségeit segítetted győzelemre, támadóinak szereztél örömet.
{89:43} Királyod kardjának erejét elvetted, a harcban nem segítetted.
{89:44} Véget vetettél dicsőségének, trónját földig romboltad.
{89:45} Megrövidítetted a király ifjúságának napjait, szégyenbe borítottad. Szela
{89:46} Örökkévaló, meddig tart még ez? Örökre elrejtőzöl előlünk? Meddig ég haragod tüze ellenünk?
{89:47} Emlékezz, milyen rövid az ember élete! Milyen mulandónak teremtettél bennünket!
{89:48} Kicsoda élhet örökké, hogy ne lásson halált soha? A halál hatalmától ki tudja lelkét megmenteni? Szela
{89:49} Uram, hol van korábbi szereteted? Hiszen megígérted Dávidnak, hogy hűséges leszel utódaihoz!
{89:50} Nézd, Uram, mennyi szégyent kell szolgáidnak elszenvedniük! Lásd meg, hogyan gyaláznak minket ellenségeink!
{89:51} Nézd, Örökkévaló, hogyan gúnyolják felkent királyod minden lépését!
{89:52} Áldott legyen az Örökkévaló örökké! Ámen, ámen!
{i90:1} Negyedik Könyv (Zsoltárok 90–106)
{90:1} Mózesnek, Isten emberének imádsága. Uram, te voltál otthonunk nemzedékről-nemzedékre, s mindmáig te vagy menedékünk!
{90:2} Mielőtt a hegyek megszülettek volna, mielőtt a Földet, sőt, az egész világot megformáltad, te már akkor is voltál, és mindörökké leszel: te vagy az Isten!
{90:3} Visszatéríted az embert a porba, „Térjetek vissza!” — mondod nekik.
{90:4} Ezer esztendő neked csak annyi, mint a tegnapi nap, mint egy őrváltás ideje éjjel.
{90:5} Hirtelen elragadod őket, mint az árvíz. Olyanok lesznek, mint az álom, amelynek reggelre kelve nyoma sem marad, vagy mint a fű, amely felnő, és elszárad.
{90:6} Bizony, olyanok vagyunk, mint a mező virága: reggel nyílik, virágzik, de estére elhervad, és vége van!
{90:7} Minket is rémít haragod, amely végez velünk, mint tikkasztó hőség a virággal.
{90:8} Uram, jól látod minden bűnünket, ismered titkos vétkeinket.
{90:9} Haragod miatt hamar letelnek napjaink, elszállnak esztendeink, mint a sóhajtás.
{90:10} Mennyi életünk ideje? Röpke hetven év, legfeljebb nyolcvan, ha valaki erős, az is nagyrészt küszködés és szomorúság! Oly hamar elszáll, s már mennünk is kell, mintha repülnénk!
{90:11} Ki állhat meg haragod tüze előtt? Ki viseli el félelmetes indulatodat?
{90:12} Taníts meg napjainkat úgy tölteni, hogy szívünk bölcsességet szerezzen.
{90:13} Örökkévaló, fordulj vissza hozzánk! Meddig késel? Fordulj szolgáidhoz, jóindulattal!
{90:14} Hadd lakjunk jól kegyelmeddel minden reggel, hadd örüljünk neked minden nap, amíg élünk!
{90:15} Oly sok éven át szenvedtünk, s annyi bajt láttunk, adj nekünk végül örömöt és boldogságot!
{90:16} Hadd lássák szolgáid hatalmas tetteidet, s dicsőséged látsszon meg gyermekeinken!
{90:17} Urunk, Istenünk, légy jóindulattal irántunk, s kezünk munkáját tedd állandóvá! Kezünk munkáját tedd állandóvá, Istenünk!
{91:1} Aki a Felséges rejtekhelyén lakik, a Mindenható árnyékában nyugszik az, teljes biztonságban.
{91:2} Azt mondom az Örökkévalónak: „Te vagy Istenem, bízom benned! Te vagy erős kőváram, benned védelmet találok!”
{91:3} Akkor ő kiment a rejtett csapdából, megment a halálos járványtól,
{91:4} szárnyával betakar, mint fiókáit a madár, és tollai alatt védelmet találsz. Hűsége lesz pajzsod és páncélod.
{91:5} Nem kell félned éjjel a váratlan támadástól, sem nappal a lesből kilőtt nyíltól,
{91:6} sem a homályban lopakodó, halálos járványtól, sem a délben támadó hirtelen haláltól!
{91:7} Még ha ezerszám hullanak is melletted, s tízezren a közeledben, téged akkor is elkerül a pusztító.
{91:8} Bizony, meglátod ezt a saját szemeddel! Előtted büntetik meg a gonoszokat!
{91:9} Mivel ezt mondtad: „Erős kőváram az Örökkévaló, a Felséges a menedékem!”
{91:10} Ezért nem ér el téged a veszedelem, s otthonodnak a pusztítás közelébe sem jöhet.
{91:11} Hiszen az Örökkévaló parancsolt felőled, s melléd rendelte angyalait, hogy őrizzenek minden utadon.
{91:12} Kezükben hordoznak, hogy meg ne üsd lábad a kőben.
{91:13} Bizony, oroszlán és vipera fölött jársz, letaposod az oroszlánkölyköt és a sárkányt!
{91:14} Az Örökkévaló mondja rólad: „Mivel ragaszkodsz hozzám, és szeretsz, megmentelek. Mivel jól ismersz engem, magasra emellek.
{91:15} Mikor kiáltasz hozzám, felelek. Veled vagyok, mikor bajok vesznek körül, kimentelek, és fölemellek!
{91:16} Hosszú élettel teszlek megelégedetté, és megmutatom neked szabadításomat.”
{92:1} Zsoltár. Ének szombatnapra. Milyen jó dicsérni téged, Örökkévaló, milyen jó neked énekelni, Felséges,
{92:2} hűséges szeretetedről énekelni reggel, hűségedet dicsérni éjjel,
{92:3} tízhúrú hangszerrel, lanttal és szép hangú hárfával!
{92:4} Örülök tetteidnek, Örökkévaló, kezed alkotásairól örvendezve énekelek!
{92:5} Milyen hatalmasak tetteid, mélységesek gondolataid!
{92:6} Az értelmetlenek nem látják, az ostobák nem érthetik meg.
{92:7} Az istentelenek felnőnek, mint a gaz, a gonosztevők egy időre virágzanak, de mikor eltűnnek, örökre végük van!
{92:8} De te, Örökkévaló, örökké uralkodsz mindenek fölött!
{92:9} Ellenségeid mind elpusztulnak, bizony, elvesznek örökre! A gonosztevők mind szétszóródnak.
{92:10} De engem győzelemre segítesz, ahogy a vadbivaly emeli szarvait. Megújítod erőmet, olajoddal felfrissítesz.
{92:11} Szemmel tartom azokat, akik vesztemre törnek, a gonoszokat, akik terveket szőnek ellenem, jól tudom, mit gondolnak!
{92:12} Akik szeretik az igazságot, virágzanak, mint a pálmafa, magasra növekednek, mint a libanoni cédrusok,
{92:13} mert az Örökkévaló házában növekednek, Istenünk udvaraiban virágzanak.
{92:14} Még idős korukban is szüntelen teremnek, mint a dúslombú fák.
{92:15} Ezzel hirdetik és tanúsítják, hogy az Örökkévaló hűséges és igaz! Kősziklám ő, akiben nincs hamisság!
{93:1} Uralkodik az Örökkévaló, mint Király! Dicsőségbe öltözött, királyi méltóság a palástja, s erejét öltötte magára! Megerősítette a világmindenséget, hogy szilárd legyen, ne inogjon.
{93:2} Szilárdan áll trónod, Örökkévaló, ősidők óta, mert öröktől fogva létezel.
{93:3} A folyók hangja, Örökkévaló, egyre hangosabb, hogy zúgnak, morajlanak, a háborgó hullámok zaja egyre erősebb!
{93:4} Hogy zúg a tenger! Harsognak hatalmas hullámai! Mégis, az Örökkévaló a magasságban sokkal fenségesebb és hatalmasabb!
{93:5} Törvényed és Szövetséged milyen bizonyos! Házadat szentség ékesíti, Örökkévaló, mindörökké!
{94:1} Az Örökkévaló a bosszúállás Istene! Bosszúálló Isten, jelenj meg ragyogva!
{94:2} Egész Föld Bírája, foglald el trónod a magasban, büntesd meg a büszkéket, ahogy megérdemlik!
{94:3} Meddig örülhetnek még a gonoszok győzelmeiknek? Meddig hagyod ezt, Örökkévaló?
{94:4} Dicsekednek, hangoskodnak, a gonosztevők mind kevélykednek,
{94:5} miközben népedet összetörik, Örökkévaló, és megalázzák a hozzád tartozókat!
{94:6} Özvegyeket, jövevényeket és árvákat gyilkolnak kegyetlenül!
{94:7} Azt mondják: „Úgysem látja ezt az Örökkévaló, nem veszi észre Jákób Istene!”
{94:8} Ó, ti ostobák! Nem értitek? Esztelenek, térjetek észhez!
{94:9} Isten, aki a fület teremtette, ne hallana? Aki a szemet alkotta, maga nem lát?
{94:10} Aki egész népeket megfenyít, titeket ne büntetne meg? Isten az, aki értelemre tanítja az embereket!
{94:11} Bizony, az Örökkévaló ismeri az emberek gondolatait, jól látja, mennyire üresek és értelmetlenek!
{94:12} De boldog és áldott, akit az Örökkévaló tanít a törvényével! Igen, akit fegyelmez, sőt megfenyít,
{94:13} hogy a veszedelem idején békességben élhessen, nyugodt maradjon, míg a gonoszok a sírba hullanak.
{94:14} Mert az Örökkévaló nem hagyja el népét, nem dobja el magától örökségét!
{94:15} Helyreáll az igazságszolgáltatás, és aki becsületes, követi az igaz ítéletet.
{94:16} Ki áll mellém a gonoszokkal szemben? Ki harcol velem a gonosztevők ellen?
{94:17} Tudom, az Örökkévaló hamarosan megsegít engem! Különben hamar a csend országába merülnék! De biztos, hogy ő jön, és megsegít!
{94:18} Már azt gondoltam, összeroskadok, de hűséges szereteted mégis megerősített, Örökkévaló!
{94:19} Lelkem megtelt gondokkal és aggodalommal, de megvigasztaltál és felüdítettél engem!
{94:20} Örökkévaló, mi köze van hozzád a hamis bíróknak, akik a Törvényre hivatkozva csak nyomorúságot okoznak,
{94:21} összefognak az igazságszeretők ellen, és halálra ítélik az ártatlanokat?
{94:22} De az én védelmezőm az Örökkévaló! Magas kőváram a hegycsúcson, Isten a Kősziklám, ő a menedékem!
{94:23} Bizony, az Örökkévaló megbünteti a hamis bírókat, a gonosz uralkodókat! A saját fejükre fordítja vissza gonosz tetteiket, szétszórja és elsöpri őket a földről! Örökkévaló Istenünk, pusztítsd el őket teljesen!
{95:1} Jöjjetek, énekeljünk dicséretet az Örökkévalónak! Hangos örömmel kiáltsunk Kősziklánknak, aki megszabadít!
{95:2} Jöjjetek jelenlétébe hálaáldozattal, énekeljünk neki, dicsérjük őt hangszerekkel, hangosan!
{95:3} Mert nagy Isten az Örökkévaló, hatalmas Király minden más isten fölött!
{95:4} Övé a föld mélye és a hegyek csúcsa egyaránt.
{95:5} Övé a tenger, mert ő teremtette, övé a szárazföld is, mert saját kezével formálta.
{95:6} Jöjjetek, hajoljunk meg előtte, gyertek, imádjuk őt, térdeljünk Teremtőnk, az Örökkévaló elé!
{95:7} Ő a mi Istenünk, mi pedig népe vagyunk, legelőjének nyája, kezéhez szoktatott bárányai. Bárcsak ma hallgatnátok a szavára:
{95:8} „Ne keményítsétek meg szíveteket, ne ellenkezzetek, mint régen a pusztában, a lázadás napjaiban: Meribánál és Masszánál,
{95:9} amikor őseitek próbára tették türelmemet, megharagítottak, pedig látták tetteimet!
{95:10} Negyven évig bosszantott engem az a nemzedék, végül azt mondtam haragomban: E nép gondolatai mindig rossz úton járnak, az én gondolataimat pedig soha nem értik meg!
{95:11} Ezért megesküdtem haragomban: nyugalmam földjére soha nem mehetnek be!”
{96:1} Énekeljetek az Örökkévalónak új éneket! Énekeljen az Örökkévalónak az egész föld!
{96:2} Énekeljetek neki, és áldjátok őt! Hirdessétek napról napra szabadítását!
{96:3} Hirdessétek dicsőségét az összes nemzetnek, mondjátok el minden népnek csodálatos tetteit!
{96:4} Mert hatalmas az Örökkévaló, és méltó a dicséretre! Őt illeti imádat, tisztelet és félelem, minden más istennél inkább!
{96:5} Mert a nemzetek istenei tehetetlen bábok csupán, de az Örökkévaló teremtette az eget!
{96:6} Dicsőség és méltóság ragyog előtte, erő és szépség lakik szent helyén!
{96:7} Adjatok az Örökkévalónak, népek családjai, adjatok az Örökkévalónak dicsőséget és tiszteletet!
{96:8} Adjátok az Örökkévalónak a dicsőséget, amely megilleti, hozzatok neki ajándék-áldozatot, jöjjetek udvaraiba!
{96:9} Imádjátok az Örökkévalót szentségben és ékességben! Reszkessen előtte minden ember!
{96:10} Mondjátok a népeknek mindenütt: „Az Örökkévaló uralkodik, mint király, ő tartja fenn, és kormányozza a világot, hogy szilárdan álljon, meg ne inogjon. Igazságosan ítéli majd a népeket.”
{96:11} Örüljetek, akik a Mennyben laktok, és örvendezzen minden földi lakó! Kiáltson örömében az óceán és minden, ami benne él!
{96:12} Örvendjen a szántóföld és termése! Ujjongva énekelnek az erdő fái mind,
{96:13} amikor az Örökkévaló jön! Mert eljön, hogy megítélje a népeket, és uralkodjon az egész Földön! Igazságosan kormányozza a népeket, hűséggel és igazsággal uralkodik rajtuk.
{97:1} Uralkodik az Örökkévaló, mint király! Örüljön a föld, vigadjanak a szigetek!
{97:2} Felhő és sűrű homály veszi körül az Örökkévalót, trónjának alapja igazságosság és jogosság!
{97:3} Előtte tűz jár, és megégeti ellenségeit!
{97:4} Villámai megvilágítják a földkerekséget, látják az emberek és félve reszketnek!
{97:5} Még a hegyek is megolvadnak az Örökkévaló előtt, az egész Föld Ura előtt!
{97:6} A Menny hirdeti igazságos voltát, és mindenki meglátja dicsőségét!
{97:7} De szégyent vallanak, akik bálványokat imádnak, és saját „isteneikkel” dicsekednek, mert isteneik mind meghajolnak az Örökkévaló előtt!
{97:8} Hallja ezt Sion, és örül, Júda városai ujjonganak az Örökkévaló ítéleteinek!
{97:9} Mert te vagy, Örökkévaló, a leghatalmasabb, s uralkodsz az egész Föld fölött! Fenségesebb vagy, mint az idegen istenek!
{97:10} Ti, akik szeretitek az Örökkévalót, gyűlöljétek a gonoszt! Megőrzi az Örökkévaló hűségeseinek életét, és a gonoszok kezéből kimenti őket!
{97:11} Világosság ragyog az igazak ösvényére, és boldogság az egyenes lelkűek útjaira.
{97:12} Örüljetek az Örökkévalóban, ti igazak, adjatok hálát neki, és tiszteljétek őt!
{98:1} Zsoltár. Énekeljetek az Örökkévalónak új éneket, mert új és csodálatos dolgokat tett, jobb keze, szent karja győzelmet szerzett!
{98:2} Megmutatta szabadító hatalmát a népeknek, megmutatta nekik igazságát.
{98:3} Ismét hűséggel és szeretettel fordult Izráel népéhez! Látták ezt a Föld népei, mind, bizony, meglátták Istenünk szabadító erejét!
{98:4} Énekeljen az Örökkévalónak minden ember! Énekeljetek dicséretet, örüljetek és kiáltsatok!
{98:5} Zsoltárokat énekeljetek az Örökkévalónak, hárfával kísérve, hárfával és a többi hangszerekkel!
{98:6} Fújjátok meg a trombitát és a sófárt, Királyunk, az Örökkévaló előtt!
{98:7} Énekeljen az Örökkévalónak a tenger, és a tengeri teremtmények mind, énekeljen az egész Föld, és minden lakosa!
{98:8} Tapsoljatok örömmel, folyók, táncoljatok, hegyek!
{98:9} Énekeljetek az Örökkévalónak, aki jön! Mert valóban eljön, hogy megítéljen minden embert. Igazságosan ítél az egész Földön, és méltányosan ítéli a népeket!
{99:1} Uralkodik az Örökkévaló, mint király, félve tiszteljék őt mind a népek! Trónján ül az Örökkévaló, kerubok fölött, félve remegjenek a népek, és az egész Föld!
{99:2} Nagy az Örökkévaló a Sionon, uralkodik magasan minden nép fölött!
{99:3} Dicsérjék a népek nagy neved! Milyen félelmetes és szent a neved!
{99:4} Énekeljetek dicséretet a hatalmas Királynak, aki szereti az igazságos ítéletet! Urunk, te szabod meg, mi az igazságos, uralmad alatt él Jákób népe igazságos rendben.
{99:5} Dicsérjétek az Örökkévalót, Istenünket! Hajoljatok földig lába előtt, és imádjátok őt, mert szent!
{99:6} Mózes, Áron és a papok, Sámuel és mind, akik imádták az Örökkévalót, segítségül hívták az Örökkévaló nevét, és ő válaszolt nekik!
{99:7} A felhőoszlopból szólt hozzájuk, ők pedig engedelmeskedtek parancsainak, és a Törvénynek, amelyet adott.
{99:8} Örökkévaló Istenünk, te valóban válaszoltál nekik! Megbocsátó Istenük voltál, bár megbüntetted őket gonoszságuk miatt.
{99:9} Dicsérjétek az Örökkévalót, Istenünket! Hajoljatok meg előtte, imádjátok szent hegyén, mert szent az Örökkévaló, a mi Istenünk!
{100:1} Hálaadó zsoltár. Kiáltsatok az Örökkévalóhoz mind, akik a Földön laktok!
{100:2} Szolgáljátok az Örökkévalót örömmel, jöjjetek elé dicsérettel, és imádjátok őt!
{100:3} Lássátok meg, és ismerjétek el, hogy az Örökkévaló az Isten! Ő teremtett minket, hozzá tartozunk, legelőjének nyája: népe vagyunk!
{100:4} Lépjetek be kapuin hálaadással, jöjjetek udvaraiba dicséretekkel, tiszteljétek és áldjátok őt!
{100:5} Mert jó az Örökkévaló, örökké szeret minket, hűsége nemzedékről-nemzedékre kísér!
{101:1} Dávid zsoltára. Hűséges szeretetedről és igazságosságodról énekelek, Örökkévaló! Zsoltárt énekelek neked!
{101:2} Ügyelek rá, hogy ártatlanul éljek, mikor jössz el hozzám? Gondom van rá, hogy tiszta szívvel éljek családommal együtt.
{101:3} Nem fogok bálványokat imádni, semmi közöm hozzájuk! Gyűlölök mindent, ami elfordíthat tőled!
{101:4} Távol legyen szívemtől minden hamisság és gonoszság! Semmiféle gonoszhoz ne legyen közöm!
{101:5} Elpusztítom, aki titokban bevádolja szomszédját, nem állhatom, aki büszke és nagyravágyó.
{101:6} Keresem a hűségeseket, hogy együtt lakjanak velem. Csak aki tiszta életű, az szolgálhat nekem.
{101:7} Nem lakhat házamban csaló és hamislelkű, nem tűrök jelenlétemben hazugokat!
{101:8} Minden reggel kigyomlálom országomból a gonoszokat, kiirtok az Örökkévaló városából minden gonosztevőt!
{102:1} Egy szegény és szenvedő ember imádsága, aki kiönti szívét és kéréseit az Örökkévaló előtt. Örökkévaló, halld meg imádságomat! Segélykiáltásom jusson eléd!
{102:2} Kérlek, ne fordítsd el arcodat, mikor bajok vesznek körül! Hallgass meg, mert hozzád kiáltok segítségért! Ments meg, jöjj hamar!
{102:3} Életem kialszik, mint füstölgő hamu alatt a tűz, csontjaim, mint az üszkös fadarabok.
{102:4} Minden kedvem és erőm elhagyott, s mint a lekaszált fű, kiszáradt szívem, még enni sem akarok!
{102:5} Mióta szomorkodom, már csak csont és bőr vagyok.
{102:6} Mint a pusztai bagoly, oly magányos vagyok, gubbasztok, mint bagoly a romok között.
{102:7} Álmatlan virrasztok, mint magányos madár a háztetőn.
{102:8} Ellenségeim gúnyolnak és gyaláznak, gyűlölőim minden nap átkoznak.
{102:9} Szomorúságom a kenyerem, könnyekkel iszom italom.
{102:10} Bizony, nagy haragodban felkaptál és messze hajítottál, Örökkévaló!
{102:11} Életem, mint a megnyúlt árnyék, mint a lekaszált fű, elszáradok!
{102:12} De te, Örökkévaló, örökké uralkodsz, mint király! Neved dicsősége nemzedékről-nemzedékre ragyog!
{102:13} Kelj fel, Örökkévaló, könyörülj meg a Sionon! Mert itt az ideje, hogy megkegyelmezz neki! Bizony, a megszabott idő elérkezett!
{102:14} Szolgáid még Sion lerombolt köveit is szeretik, még utcáinak porán is szánakoznak.
{102:15} De újra felépíti az Örökkévaló Siont, és meglátják a népek dicsőségét! Akkor
{102:16} a népek tisztelik az Örökkévaló nevét, és a népek királyai félik dicsőségét!
{102:17} Mert az Örökkévaló meghallgatja a szegények imádságát, nem utasítja el kérésüket!
{102:18} Jegyezzétek fel ezeket a jövendő nemzedéknek, hogy a születendő gyermekek is dicsérjék az Örökkévalót!
{102:19} Mert lenézett trónjáról, lenézett a Mennyből a Földre,
{102:20} hogy meghallja a foglyok panaszát, és kiszabadítsa a halálraítélteket.
{102:21} Bizony, kiszabadítja őket, hogy hirdessék az Örökkévaló nevét Sionban, és dicsérjék őt Jeruzsálemben,
{102:22} mikor összegyűlnek minden népből és országból, hogy együtt tiszteljék és imádják az Örökkévalót.
{102:23} Elfáradtam a hosszú úton, életem megrövidült,
{102:24} ezért azt mondom: Istenem, kérlek, ne vigyél el életem delén, hiszen te örökkön-örökké élsz!
{102:25} Te alapoztad meg kezdetben a Földet, és kezed alkotta a Mennyet.
{102:26} Bár azok mind elpusztulnak egyszer, te örökké megmaradsz! Mint a ruhák elkopnak, félreteszed, és újakra cseréled őket. Azok megváltoznak,
{102:27} de te, Istenem, ugyanaz maradsz, éveid soha nem érnek véget!
{102:28} Szolgáid fiai megmaradnak előtted, és utódaik is téged imádnak majd!
{103:1} Dávidé. Lelkem, áldjad az Örökkévalót! Egész valóm áldja szent nevét!
{103:2} Lelkem, áldjad az Örökkévalót, és ne feledd, mennyi jót tett veled!
{103:3} Megbocsátja minden bűnödet, kigyógyít minden betegségedből,
{103:4} megmenti életed a sírtól, körülvesz hűséges szeretetével.
{103:5} Megad neked minden jót, felékesít és megfiatalít. Megújulsz, mint a sas, mikor új tollakat növeszt.
{103:6} Az Örökkévaló igazságot szolgáltat minden elnyomottnak.
{103:7} Útjait megmutatta Mózesnek, hatalmas tetteit Izráelnek.
{103:8} Bizony, irgalmas, kegyelmes és türelmes az Örökkévaló hozzánk, szeretete nem fogy el.
{103:9} Nem hibáztat szüntelen, nem haragszik örökké,
{103:10} nem bűneink szerint bánik velünk, nem büntet vétkeinkért, ahogy megérdemelnénk.
{103:11} Mert amilyen magas az ég a föld felett, olyan magasan elborít bennünket hűséges szeretetével.
{103:12} Amilyen messze van napkelet napnyugattól, olyan messze dobta el bűneinket tőlünk!
{103:13} Amilyen jóságos az apa gyermekeihez, olyan kegyelmes az Örökkévaló azokhoz, akik tisztelik és félik őt!
{103:14} Hiszen jól tudja, hogyan teremtett minket, emlékszik rá, hogy halandók vagyunk, porból valók.
{103:15} Tudja, hogy életünk rövid, mint a füveké, mint vadvirág a réten, amely ma virágzik,
{103:16} s holnap, ha ráfúj a forró szél, hirtelen elszárad, vége van, helyét sem találod többé!
{103:17} De az Örökkévaló hűséges szeretete öröktől fogva és mindörökké megmarad azokon, akik tisztelik és félik őt, és jósága fiaikon és azok fiain is örökké,
{103:18} akik megtartják Szövetségét, és engedelmeskednek parancsainak.
{103:19} Az Örökkévaló a Mennyekben állította fel trónját, s uralkodik mindenek felett!
{103:20} Áldjátok az Örökkévalót, angyalai, ti hatalmas erejű harcosok, akik teljesítitek szavát, s hallgattok parancsszavára!
{103:21} Áldjátok az Örökkévalót, mennyei seregek, szolgái, akik véghezviszitek akaratát!
{103:22} Áldjátok az Örökkévalót, mind, akiket teremtett, áldjátok őt uralkodásának minden helyén! Lelkem, áldjad az Örökkévalót!
{104:1} Lelkem, áldd az Örökkévalót! Milyen hatalmas vagy, Örökkévaló Istenem! Dicsőségbe és szépségbe öltöztél,
{104:2} királyi palástod a világosság! Kifeszítetted a csillagos eget, mint sátrat,
{104:3} és a vizek fölött építetted fel palotádat. Felhő-szekereden robogsz égi utakon, és szelek szárnyán suhansz.
{104:4} A szeleket tetted követeiddé, tűz lángjait szolgáiddá.
{104:5} A Földet szilárd alapokra építetted, hogy örökké biztosan álljon.
{104:6} Mély vízzel borítottad, mint egy köpennyel, még a hegyek felett is vizek hullámzottak.
{104:7} Majd rájuk kiáltottál, és a vizek elfutottak, mennydörgő szavadra a völgyekbe zúdultak.
{104:8} Felemelkedtek a hegyek, lesüllyedtek a völgyek, mindegyik a maga helyére, amelyet kijelöltél nekik.
{104:9} Határt szabtál a vizeknek, hogy túl ne lépjék, el ne borítsák a Földet megint.
{104:10} Istenem, forrásokat fakasztottál a völgyekben, hogy patakok csörgedezzenek a hegyek között,
{104:11} és megitassák erdők-mezők vadjait. Még a vadszamarak is oda jönnek szomjukat oltani.
{104:12} Felettük, az ágakon madarak énekelnek, s fészket raknak a patak mellett.
{104:13} Megöntözöd a hegyeket a magasból, tárolóidból, hogy kezed alkotásai, teremtményeid, betöltsék a földet.
{104:14} Füvet növesztesz a legelő állatoknak, gabonát a földművesnek, hogy kenyeret kapjanak a földből.
{104:15} Bort, hogy szívük felviduljon, olajat, hogy arcuk ragyogjon, és kenyeret, hogy testüket táplálja.
{104:16} Jóllaknak az Örökkévaló fái is, amelyeket ő ültetett, a fenyők és libanoni cédrusok,
{104:17} ahol mindenféle madarak laknak, verebektől a gólyákig fészket raknak.
{104:18} A magas hegyekben vadkecskék járnak, a sziklákon mormoták találnak lakóhelyet.
{104:19} Istenem, te teremtetted a Holdat, amely az ünnepek idejét mutatja, s a Napot, amely lenyugvása idejét és helyét nem véti el soha.
{104:20} Te alkottad a sötétséget, az éjszakát, mikor az erdei vadak útjukra indulnak.
{104:21} Az oroszlánkölykök zsákmányért ordítanak, Istentől kérik táplálékukat,
{104:22} de ha felkél a nap, tanyájukra húzódnak, és lehevernek.
{104:23} Az ember pedig felkel, kimegy munkájára, és dolgozik napestig.
{104:24} Ó, Örökkévaló, számtalan csodálatos dolgot teszel, és milyen sokfélét! Milyen bölcsen viszed véghez valamennyit! Az egész világot betöltik kezed alkotásai!
{104:25} Itt ez a hatalmas óceán! Mérhetetlen tágas és széles, mégis telve van számtalan teremtményeddel, kicsikkel és nagyokkal!
{104:26} Hajók járnak a színén, s hatalmas tengeri állatok játszanak benne, a teremtményeid!
{104:27} Mind tőled várják, hogy időben megkapják táplálékukat.
{104:28} Mikor adsz nekik, összegyűjtik, megnyitod tenyered és megtelnek minden jóval.
{104:29} Ha elfordulsz tőlük, megrémülnek, ha visszaveszed leheletüket, elpusztulnak és ismét porrá lesznek.
{104:30} Mikor rájuk leheled Szellemed, teremtményeid életre kelnek, és megint betöltik a föld színét.
{104:31} Dicsőség az Örökkévalónak örökké, örüljön minden teremtményének!
{104:32} Az Örökkévaló csak ránéz a Földre, és az megremeg, ha megérinti a hegyeket, füstölögnek!
{104:33} Amíg csak élek, dicsérem az Örökkévalót! Zsoltárokat éneklek Istenemnek, amíg vagyok!
{104:34} Fogadja szívesen énekemet! Az Örökkévaló előtt örvendezek!
{104:35} Pusztuljanak ki a földről a bűnösök, vesszenek el a gonoszok! Lelkem, áldd az Örökkévalót! Dicsérjétek az Örökkévalót! Hallelújah!
{105:1} Adjatok hálát az Örökkévalónak! Dicsérjétek nagy nevét, hirdessétek a népeknek tetteit!
{105:2} Énekeljetek neki, dicsérjétek őt! Mondjátok el csodálatos tetteit!
{105:3} Dicsekedjetek szent nevével! Ti, akik keresitek az Örökkévalót, teljes szívvel örvendezzetek neki!
{105:4} Keressétek az Örökkévalót, kívánjátok erejét, törekedjetek jelenlétébe!
{105:5} Emlékezzetek csodás tetteire, emlékezzetek csodáira és ítéleteire, amelyeket kihirdetett,
{105:6} ó, Ábrahámnak, az Örökkévaló szolgájának utódai, Jákób fiai, akiket Isten kiválasztott!
{105:7} Az Örökkévaló a mi Istenünk, határozatai az egész földön érvényesek.
{105:8} Örökké megtartja Szövetségét, nem felejti szavát soha, amit ezer nemzedéknek ígért,
{105:9} Szövetségét, amelyet Ábrahámmal kötött, ígéretét, amelyre Izsáknak megesküdött.
{105:10} Megerősítette, mint törvényt Jákóbnak, akit Izráelnek nevezett, és népével örök Szövetséget kötött:
{105:11} „Neked adom Kánaán földjét örökségül, ez lesz a te birtokod!”
{105:12} Kicsiny volt akkor még Ábrahám családja, mint jövevények vándoroltak azon a földön.
{105:13} Helyről-helyre vonultak, országról-országra bujdostak.
{105:14} Nem engedte az Örökkévaló, hogy ártsanak nekik, még királyokat is megbüntetett miattuk:
{105:15} „Ne nyúljatok felkent szolgáimhoz, prófétáimat ne bántsátok!”
{105:16} Majd éhséget küldött az Örökkévaló a földre, s minden kenyér elfogyott.
{105:17} Elküldte előttük Józsefet, akit eladtak rabszolgának,
{105:18} lábait bilincsbe szorították, őt magát vasra verték.
{105:19} Mindaddig rabságban tartották, amíg szava beteljesedett. Az Örökkévaló szava próbára tette és megtisztította Józsefet!
{105:20} Akkor a király érte küldött és feloldotta, a népek uralkodója kiszabadította börtönéből,
{105:21} úrrá tette Józsefet országán, gondviselővé egész Egyiptom felett.
{105:22} József parancsolt a többi vezetőnek, bölcsességre tanította Egyiptom véneit is.
{105:23} Majd Izráel családja Egyiptomba költözött, Jákób Hám országában lakott.
{105:24} Ott igen megszaporította őket az Örökkévaló, erősebbek lettek ellenségeiknél.
{105:25} Később az Örökkévaló elfordította az egyiptomiak szívét, gyűlölni kezdték Izráel népét, és rosszul bántak velük.
{105:26} Akkor elküldte szolgáját, Mózest, az Örökkévaló, és vele Áront, akit kiválasztott.
{105:27} Általuk vitte véghez jeleit és csodáit Hám földjén:
{105:28} Sűrű sötétséget küldött az Örökkévaló, és sötét lett a földön, de Egyiptom nem hallgatott rá.
{105:29} Vérré változtatta vizüket, és elpusztította a halakat,
{105:30} békák nyüzsögtek mindenhol, még a királyi palotában is.
{105:31} Az Örökkévaló parancsára legyek és szúnyogok lepték el országukat.
{105:32} Eső helyett jégesőt zúdított rájuk, és villámokat, mint lángoló tüzet,
{105:33} szétverte szőlőiket és fügefáikat, minden fát összetört határukban.
{105:34} Parancsolt a sáskáknak, és felhőkben jöttek, mint az áradat,
{105:35} felfaltak minden zöldet az országban, csupaszra rágtak minden növényt.
{105:36} Végül az Örökkévaló lesújtott minden elsőszülöttre Egyiptomban, minden családban megölte a legidősebb fiút.
{105:37} Izráel népét pedig kivezette onnan, kijöttek arany- és ezüstkincsekkel megrakottan, és egy sem volt köztük gyenge, vagy beteg.
{105:38} Örült Egyiptom, hogy végre elmentek, mert félelem szállt rájuk Izráel miatt.
{105:39} Az Örökkévaló felhővel óvta népét nappal, és tűzoszloppal világított nekik éjszaka.
{105:40} Fürjekkel táplálta őket, mikor húst kértek tőle, s mennyei kenyérrel etette népét.
{105:41} Megnyitotta a kősziklát, és vizet fakasztott belőle, ömlött a víz a sivatagban, mint bővizű folyó!
{105:42} Megtartotta szent ígéretét, adott szavát, beteljesítette, amit szolgájának, Ábrahámnak ígért:
{105:43} kihozta választott népét Egyiptomból öröménekkel és vigassággal.
{105:44} Nekik adta más népek földjét, örökölték a nemzetek munkájának gyümölcseit,
{105:45} hogy népe megtartsa rendelkezéseit, és kövesse tanítását. Dicsérjétek az Örökkévalót! Hallelújah!
{106:1} Dicsérjétek az Örökkévalót! Hallelújah! Adjatok hálát az Örökkévalónak, mert ő jó! Mert hűséges szeretete örökké kísér!
{106:2} Ki mondhatná el, milyen hatalmas az Örökkévaló? Ki lenne képes méltón dicsérni őt?
{106:3} Milyen boldog és áldott, aki mindig igazságosan és helyesen cselekszik!
{106:4} Örökkévaló, gondolj rám, mikor népeden könyörülsz! Számíts közéjük, mikor megmented őket!
{106:5} Hadd örüljek, mikor választottaidat megáldod, hadd vegyek részt néped örömében, hadd dicsérjelek velük együtt!
{106:6} Bizony, vétkeztünk mi is, akárcsak őseink, bűnösök vagyunk, gonoszul cselekedtünk!
{106:7} Őseink Egyiptomban nem becsülték meg az Örökkévaló csodáit, nem törődtek bőséges kegyelmével, lázadtak ellene a Vörös-tengernél.
{106:8} Ő mégis megszabadította népét saját nevéért, hogy nagy hatalmát megmutassa.
{106:9} Ráparancsolt a Vörös-tengerre, és az kiszáradt, átvezette népét a mély tengerfenéken, mintha sivatag lett volna.
{106:10} Kimentette őket gyűlölőik kezéből, megváltotta őket ellenségeiktől.
{106:11} Üldözőiket pedig elborította a tenger, egy sem menekült meg.
{106:12} Akkor aztán hittek az Örökkévaló szavának, és énekkel dicsérték őt.
{106:13} De hamar elfelejtették az Örökkévaló tetteit, és kételkedtek terveiben.
{106:14} Kívánságaik uralkodtak rajtuk a pusztában, próbára tették az Örökkévaló türelmét a sivatagban.
{106:15} Ő pedig megadta nekik, amit kértek, de küldött rájuk pusztító betegséget.
{106:16} Fellázadtak Mózes ellen a táborban, és Áron, az Örökkévaló szentje ellen.
{106:17} Akkor megnyílt a föld, és elnyelte Dátánt, elborította Abirám csoportját.
{106:18} Tűz égette el őket, megemésztette a lázadókat.
{106:19} Majd aranyból bálványt emeltek a Hórebnél, és imádták a bika szobrát!
{106:20} Felcserélték Isten dicsőségét a füvet legelő bika szobrával!
{106:21} Elfelejtették Istenüket, Szabadítójukat, aki hatalmas dolgokat tett értük Egyiptomban,
{106:22} csodákat Hám földjén, és félelmetes dolgokat a Vörös-tengernél!
{106:23} El akarta pusztítani őket, de Mózes, Isten választottja, megállította, lecsendesítette Isten pusztító haragját!
{106:24} Nem akartak bemenni a kívánatos földre, mert nem bíztak Isten ígéretében.
{106:25} Sátraikban zúgolódtak és panaszkodtak, az Örökkévaló szavára pedig nem figyeltek.
{106:26} Végül az Örökkévaló megesküdött, hogy mindnyájan a pusztában halnak meg,
{106:27} utódaikat pedig elűzi a népek közé, szétszórja őket a Föld országaiba.
{106:28} Majd Baál-Peór bálványát imádták, és a bálványoknak áldozott ételekből ettek.
{106:29} Felbosszantották tetteikkel az Örökkévalót, ő pedig csapásokkal sújtotta őket.
{106:30} Akkor felállt Fineás, végrehajtotta az ítéletet, és megszűnt a csapás.
{106:31} Tetszett ez Istennek, emlékezik Fineásra és tettére mindörökre!
{106:32} Megharagították az Örökkévalót Meribá vizeinél is, még Mózes is bajba keveredett miattuk.
{106:33} Felbosszantották és elkeserítették Mózest, aki meggondolatlanul szólt.
{106:34} Nem pusztították ki az idegen népeket arról a földről, az Örökkévaló parancsa szerint,
{106:35} hanem összekeveredtek velük, és követték gonosz tetteiket.
{106:36} Azok bálványait imádták, és csapdába estek miattuk.
{106:37} Feláldozták saját fiaikat és leányaikat is a démonoknak!
{106:38} Ártatlanok vérét ontották: gyermekeiket megölték, a kánaáni bálványoknak áldozták fel őket! Így tették országuk földjét fertőzötté.
{106:39} Bűneikkel magukat is beszennyezték, hűtlenek lettek Istenükhöz, mint a házasságtörő feleség!
{106:40} Ezért megharagudott népére az Örökkévaló, és örökségét eldobta magától.
{106:41} Saját népét idegenek kezébe adta, hogy gyűlölőik uralkodjanak rajtuk.
{106:42} Elnyomták őket ellenségeik, és megalázták őket.
{106:43} De újra meg újra megszabadította népét az Örökkévaló ellenségeiktől, ők mégis lázadoztak ellene. Saját fejük után mentek, ismét bűneikbe süllyedtek.
{106:44} Ha bajba kerültek, mégis az Örökkévalóhoz kiáltottak segítségért, ő pedig meghallgatta kérésüket,
{106:45} mert Szövetséget kötött velük, s ezt ő soha nem felejti el! Ezért újra meg újra könyörült rajtuk, s hozzájuk fordult hűséges szeretetével.
{106:46} Még azokat is jóindulatúvá tette irántuk, akik fogságba vitték Izráel népét.
{106:47} Ó, Istenünk, Örökkévaló, szabadíts meg, gyűjts össze, és ments ki minket a népek közül, hadd dicsérjük szent neved, hadd dicsekedjünk dicséreteddel!
{106:48} Áldott legyen az Örökkévaló, Izráel Istene öröktől fogva mindörökké! Mondja az egész nép: Ámen! Dicsérjétek az Örökkévalót! Hallelújah!
{i107:1} Ötödik Könyv (Zsoltárok 107–150)
{107:1} Adjatok hálát az Örökkévalónak, mert jó, mert hűséges szeretete örökké tart!
{107:2} Ezt hirdesse mindenki, akit az Örökkévaló megváltott, akit az ellenségtől megszabadított,
{107:3} akiket összegyűjtött sok-sok országból, keletről és nyugatról, észak és dél felől!
{107:4} Megmentette azokat, akik a pusztában vándoroltak, úttalan utakon bolyongtak, keresték a várost, ahol lakhassanak, de nem találták.
{107:5} Éheztek és szomjaztak, lelkük kifáradt, testük kimerült.
{107:6} De mikor hozzá kiáltottak segítségért, kimentette őket az Örökkévaló szorult helyzetükből.
{107:7} Vezette őket egyenes úton, hogy a városba jussanak, ahol békességben lakhatnak.
{107:8} Adjanak most hálát az Örökkévalónak jóságáért, és csodáiért, amelyeket az emberekkel tett!
{107:9} Mert inni adott a szomjazónak, és betöltötte az éhező lelkét minden jóval.
{107:10} Megmentette azokat, akik a halál árnyékában, sötétségben ültek, nyomorúsággal és vasláncokkal megkötözve,
{107:11} mert Isten szava ellen lázadtak, a Felséges tanácsára nem hallgattak.
{107:12} Ezért szívüket szenvedéssel alázta meg, megbotlottak, elestek, nem volt, aki segítsen rajtuk.
{107:13} De mikor hozzá kiáltottak segítségért, kimentette őket az Örökkévaló szorult helyzetükből.
{107:14} A sötétségből és a halál árnyékából kihozta őket, és köteleiket széttépte.
{107:15} Adjanak most hálát az Örökkévalónak jóságáért, és csodáiért, amelyeket az emberekkel tett!
{107:16} Mert a vaskapukat összetörte, és záraikat szétzúzta!
{107:17} Megmentette azokat, akik ostobán Isten ellen lázadtak, és bűneik miatt szenvedtek.
{107:18} Már az ételtől is undorodtak, a halál kapujához közeledtek,
{107:19} de mikor hozzá kiáltottak segítségért, kimentette őket az Örökkévaló szorult helyzetükből.
{107:20} Parancsolt, és azok meggyógyultak, a haláltól megmenekültek.
{107:21} Adjanak most hálát az Örökkévalónak jóságáért, és csodáiért, amelyeket az emberekkel tett!
{107:22} Hálával áldozzanak, és öröménekkel hirdessék az Örökkévaló tetteit!
{107:23} Akik hajóikon tengerre szálltak, hogy a nagy vizeken kereskedjenek,
{107:24} azok is látták az Örökkévaló nagy tetteit, még ott, a mélységes vizeken is!
{107:25} Mert az Örökkévaló parancsolt, és viharos szél támadt, felkorbácsolta a hullámokat,
{107:26} hogy hajójuk az égig emelkedett, majd megint a mélybe zuhant. Minden bátorságuk elolvadt a veszedelemben,
{107:27} szédültek és tántorogtak, mint a részegek, hajózó tudásuk semmit sem segített.
{107:28} De mikor hozzá kiáltottak segítségért, kimentette őket az Örökkévaló szorult helyzetükből,
{107:29} a vihart lecsendesítette, a tenger hullámait elsimította.
{107:30} Örülhettek ismét a nyugodt vizeknek, és az Örökkévaló a kívánt kikötőbe vezette őket.
{107:31} Adjanak most hálát az Örökkévalónak jóságáért, és csodáiért, amelyeket az emberekkel tett!
{107:32} Dicsérjék őt, mikor az emberek összegyűlnek, dicsérjék őt a nép vezetői előtt!
{107:33} Az Örökkévaló folyókat szárított ki, és forrásokat, hogy helyükön csak kietlen pusztaság maradt,
{107:34} termékeny földet változtatott szikes pusztává, a rajta lakók gonoszsága miatt.
{107:35} Máshol bővizű forrásokat fakasztott a száraz földön, és tavakat árasztott a sivatagban.
{107:36} Éhezőket telepített oda, hogy városokat építsenek lakóhelyül,
{107:37} megművelték a földet, szőlőt ültettek, bőségesen arattak és szüreteltek.
{107:38} Az Örökkévaló megáldotta és megsokasította őket, s még barmaikat is megszaporította.
{107:39} Majd elnyomás és csapások alatt görnyedeztek, és számuk is megfogyatkozott.
{107:40} Az Örökkévaló szégyent borított vezetőikre, és úttalan utakon bolyongtak a pusztában.
{107:41} Mégis felemelte az Örökkévaló a szegényeket a nyomorból, és családjaikat megsokasította, mint a juhnyájat.
{107:42} Látják ezt az istenfélők, és örülnek, látják a gonoszok is, de szájukat befogják.
{107:43} Aki bölcs, gondolja meg ezeket, hogy az Örökkévaló jóságát és hűségét megértse!
{108:1} Dávid zsoltáréneke. Kész a szívem, Istenem, felkészült a szívem, hogy énekkel és hangszerrel dicsérjelek! Ébredj lelkem!
{108:2} Ébredj fel lant és hárfa, ébresszük fel a hajnalt!
{108:3} Örökkévaló, dicsérlek téged a nemzetek előtt! Dicséreted éneklem a népek között!
{108:4} Mert kegyelmed és jóságod magasabb az égnél, hűséged a felhőkig ér!
{108:5} Istenem, dicsőséged növekedjen feljebb a Mennynél, dicséreted borítsa be a Földet!
{108:6} Istenünk, szabadíts meg minket karod erejével! Hallgass meg engem, hogy megmeneküljenek, akiket szeretsz!
{108:7} Isten így szólt szent helyén: „Örömmel nektek adom örökségül Sikem városát és Szukkót völgyét!
{108:8} Gileád és Manassé az enyém lesz, Efraim lesz a sisakom, Júda meg királyi jogarom,
{108:9} Moáb a mosdótálam, amelyben lábamat mosom, Edom a szolgám lesz, és sarumat hordozza, a filiszteusokat pedig legyőzöm, és diadalkiáltás hangzik fölöttük.”
{108:10} De most elhagytál bennünket, Istenem! Nem jöttél seregünkkel a csatába. Most ki
{108:11} vezet be engem az erős városba, hogy elfoglaljam? Ki vezet egészen Edomig?
{108:12} Istenem, segíts meg bennünket ellenségeinkkel szemben! Hiszen az emberek segítsége semmit sem ér!
{108:13} Istennel mégis győzelmet aratunk, mert ő tapossa földre ellenségeinket!
{109:1} A zenészek vezetőjének. Dávid zsoltára. Istenem, hozzád imádkozom, hallgass meg, ne maradj néma!
{109:2} Mert az istentelen gonoszok ellenem beszélnek, hazugsággal támadnak engem!
{109:3} Gyűlölködő szavakkal támadnak, ok nélkül vádolnak!
{109:4} Ellenségeim lettek, pedig szerettem őket, és értük imádkoztam.
{109:5} Jóért rosszal fizettek, jóságomat gyűlölettel viszonozták.
{109:6} Ezt mondják rólam ellenségeim: „Állíts fölébe bírónak egy gonoszt, még védője is vádolja meg!
{109:7} Bírája ítélje bűnösnek, még imádsága is legyen hasztalan!
{109:8} Életét rövidítsd meg, és tisztségét más foglalja el!
{109:9} Gyermekei legyenek árvák, felesége jusson özvegységre!
{109:10} Vándor koldussá váljanak gyermekei, még házuk romjai közül is űzzék ki őket!
{109:11} Hitelezők hordják szét vagyonát, idegenek kapják meg minden tulajdonát!
{109:12} Ne akadjon senki, aki segít rajta, árváit senki meg ne szánja!
{109:13} Pusztuljanak ki utódai, s a következő nemzedék a nevét is felejtse el!
{109:14} Emlékezzen az Örökkévaló őseinek bűneire, és ne bocsássa meg anyjának vétkeit!
{109:15} Bűneik mindig legyenek az Örökkévaló előtt! Még emlékét is törölje el,
{109:16} mert nem akart senkin könyörülni, egyre csak üldözte a szegény nyomorultat, hogy megölje a megtört szívűeket!
{109:17} Szeretett másokat átkozni, ezért átkai szálljanak saját fejére! Nem akart másokat megáldani, hát maradjon tőle távol az áldás!
{109:18} Átokba öltözött, és úgy itta azt, mint a vizet. Hát járja át testét az átok, mint olaj a csontokat,
{109:19} borítsa be, mint köpenye, vegye körül, mint az öve!”
{109:20} De én azt mondom: Ez legyen a jutalma ellenségeimnek, így bánjon az Örökkévaló azokkal, akik vádolnak engem, és életemre törnek!
{109:21} Te, Örökkévaló, Istenem, bánj velem úgy, hogy nevednek dicsőséget szerezz, szabadíts meg, mert hűséges szereteted olyan jó!
{109:22} Mint nyomorult koldus, olyan vagyok, szívem is összetört!
{109:23} Mint a megnyúlt árnyék este, úgy járok-kelek, s úgy tűnök el. Mint a sáskát elsöprik, úgy engem is.
{109:24} Térdeim remegnek a szomjúságtól, testem is egyre soványabb.
{109:25} Kigúnyolnak, akik csak látnak, fejüket csóválják, ha rám néznek.
{109:26} Segíts meg, Örökkévaló, Istenem, szabadíts meg hűséges szereteteddel!
{109:27} Hadd lássa mindenki, hogy te mentettél meg, hadd tudják meg, hogy hatalmad segített!
{109:28} Ha ők átkoznak engem, fordítsd azt áldásra, Örökkévaló! Ha ellenem támadnak, alázd meg őket, én pedig, a te szolgád, hadd örüljek!
{109:29} Ellenségeimet borítsa szégyen, s gyalázatuk legyen a köpenyük!
{109:30} Hangosan dicsérem az Örökkévalót, hálát adok neki a sokaság előtt,
{109:31} mert az Örökkévaló a szegény mellé áll, és igazságot szolgáltat neki.
{110:1} Dávid zsoltára. Az Örökkévaló mondta ezt Uramnak: „Ülj mellém, jobb oldalamra, míg ellenségeidet lábad alá vetem!”
{110:2} Az Örökkévaló nyújtja ki hatalmad pálcáját Sionból: „Hajtsd uralmad alá ellenségeidet, uralkodj közöttük is!”
{110:3} Néped önként jelentkezik, amikor sereged összegyűjtöd, Örökkévaló. Fiatal harcosaid megszentelt ruhákba öltöznek, kora reggel köréd gyülekeznek, mint hajnalban születő harmat a mezőn.
{110:4} Megesküdött az Örökkévaló, és soha vissza nem vonja: „Örökké pap vagy te, Melkisédek papsága szerint.”
{110:5} Az Úr áll jobb kezed felől, ő szórja szét haragja napján a királyokat!
{110:6} Ítéletet tart a népek fölött, megtölti a völgyeket holtakkal, összezúzza a fejedelmeket mindenütt a Földön.
{110:7} Lehajol, iszik az út menti patakból, azután győztesen felemeli fejét!
{111:1} Dicsérjétek az Örökkévalót! Hallelújah! Hálát adok az Örökkévalónak teljes szívemből az istenfélők tanácskozásán, a nagy gyülekezetben!
{111:2} Örökkévaló, milyen csodálatosak tetteid! Gyönyörködnek bennük, akik ezeket vizsgálják és csodálják!
{111:3} Valóban dicsőséges és fenséges dolgokat tett az Örökkévaló! Igazságos tettei megmaradnak örökké!
{111:4} Csodáit emlékezetessé tette, hogy el ne felejtsük, milyen irgalmas és kegyelmes az Örökkévaló!
{111:5} Örökké megtartja Szövetségét, és enni ad azoknak, akik tisztelik és félik őt.
{111:6} Hatalmát megmutatta népének, mikor idegen népek földjét adta nekik.
{111:7} Igazságos és helyes minden, amit ő tesz, minden rendelkezése megbízható és tökéletes.
{111:8} Meg is maradnak parancsai örökre, mert hűségből és egyenességből származnak.
{111:9} Az Örökkévaló elküldött valakit, hogy megváltsa népét, és örökre szövetséget kötött velük! Szent és félelmetes a neve!
{111:10} Az Örökkévalót tisztelni és félni, ez a bölcsesség forrása! Akik tisztelik és félik őt, értelmesek és bölcsek mind! Dicsérjétek az Örökkévalót örökké!
{112:1} Dicsérjétek az Örökkévalót! Hallelújah! Milyen boldog és áldott, aki tiszteli és féli az Örökkévalót, aki szereti parancsait!
{112:2} Utódai hatalmas hősök lesznek a földön, mert az istenfélők gyermekeit az Örökkévaló megáldja!
{112:3} Családja gazdag és virágzó, jósága pedig megmarad örökké.
{112:4} Még a sötétben is világosság ragyog az istenfélőkre Istentől, aki irgalmas, kegyelmes és igazságos.
{112:5} Jó annak, aki szívesen kölcsön ad, és minden dolgában igazságos!
{112:6} Nem éri soha veszedelem, emléke pedig örökre megmarad.
{112:7} Rossz hírtől nem fél, meg nem ijed, mert szíve erős, bízik az Örökkévalóban.
{112:8} Erős a szíve, nem remeg, semmitől sem fél, nyugton nézi ellenségeinek vesztét.
{112:9} Bőkezűen adakozik a szegényeknek, igazságossága örökre megmarad, hatalma pedig dicsőségesen emelkedik.
{112:10} Dühösen nézik ezt az istentelenek, fogukat csikorgatják tehetetlen dühükben, azután eltűnnek. Bizony, a gonoszok kívánságai és tervei szertefoszlanak!
{113:1} Dicsérjétek az Örökkévalót! Hallelújah! Dicsérjétek, akik szolgáljátok őt! Dicsérjétek nevét!
{113:2} Áldott legyen az Örökkévaló neve most és mindörökké!
{113:3} Dicsérjétek az Örökkévaló nevét minden helyen, napkelettől a napnyugta földjéig,
{113:4} mert az Örökkévaló uralkodik, magasan a népek fölött, dicsősége feljebb ér a Mennynél!
{113:5} Kicsoda hasonlítható Istenünkhöz, az Örökkévalóhoz, aki messze fenn lakik a magasban,
{113:6} magát megalázva mégis lehajol, hogy átvizsgálja a Mennyet és a Földet?
{113:7} Fölemeli a szegényt a porból, a nincstelen koldust a szemétdombról,
{113:8} hogy a fejedelmek közé ültesse őket. Bizony, beülteti népének előkelői közé!
{113:9} Családba helyezi még a meddő asszonyt is, hogy boldog legyen, mint sok gyermek anyja! Dicsérjétek az Örökkévalót! Hallelújah!
{114:1} Mikor Izráel népe kijött Egyiptomból, Jákób családja az idegen nyelvű népek közül,
{114:2} Júda lett Isten szent lakóhelye, Izráel a királysága.
{114:3} Meglátta a tenger és elfutott előle, a Jordán pedig visszafordult.
{114:4} A hegyek szökdelve táncoltak, mint a vadkecskék, a dombok ugrándoztak, mint a bárányok.
{114:5} Mi lelt téged, tenger, hogy elfutottál? És te, Jordán, hogy visszafordultál?
{114:6} Mit ugrándoztok, ti hegyek, mint a vadkecskék, és ti dombok, mint a bárányok?
{114:7} Reszkess az Úr előtt, te föld, reszkess Jákób Istene előtt,
{114:8} aki a sziklát tóvá változtatta, kemény kősziklából forrást fakasztott!
{115:1} Magadnak szerezz dicsőséget, Örökkévaló, ne nekünk! Egyedül tiéd minden dicsőség, hűséges szeretetedért!
{115:2} Ne mondhassák az idegen népek: „Ugyan, hol a ti Istenetek?!”
{115:3} Bizony, Istenünk a Mennyben lakik, és mindent megtehet, amit csak akar!
{115:4} A népek istenei csak bálványok, hitvány szobrok, ezüstből, aranyból, emberi kéz alkotásai!
{115:5} Van szájuk, de némák, van szemük, de vakok,
{115:6} van fülük, de süketek, van orruk, de nem szagolnak,
{115:7} van kezük, de nem tapintanak, van lábuk, de nem járnak, torkuk sem ad hangot sohasem.
{115:8} Ilyenek lesznek maguk is, akik bálványokat emelnek, és azokban bíznak!
{115:9} Izráel népe, te az Örökkévalóban bízzál! Segítséged és pajzsod ő!
{115:10} Áron családja, az Örökkévalóban bízzál! Segítséged és pajzsod ő!
{115:11} Akik az Örökkévalót imádjátok, benne bízzatok! Segítségetek és pajzsotok ő!
{115:12} Az Örökkévaló törődik velünk, figyel ránk, és megáld bennünket! Megáldja Izráel népét, megáldja Áron családját,
{115:13} megáld titeket, akik őt imádjátok, kicsinytől fogva nagyig.
{115:14} Adjon nektek az Örökkévaló mind többet és többet, nektek és gyermekeiteknek egyaránt!
{115:15} Áldjon meg téged az Örökkévaló, aki a Mennyet és a Földet teremtette!
{115:16} A Menny az Örökkévalóé, de a Földet az ember fiainak adta.
{115:17} Nem a halottak dicsérik az Örökkévalót, nem azok, akik leszálltak a csend országába,
{115:18} hanem mi, akik élünk! Igen, dicsérjük az Örökkévalót most és mindörökké! Dicsérjétek az Örökkévalót! Hallelújah!
{116:1} Szeretem az Örökkévalót, mert meghallgatja imádságomat.
{116:2} Bizony, ő figyel rám, ezért tőle kérek segítséget, amíg csak élek!
{116:3} A halál kötelei tekeredtek rám, a halottak országának félelme szorongatott, bánat és rettegés nehezedett rám.
{116:4} De az Örökkévalóhoz kiáltottam segítségért: „Kérlek, Örökkévaló, mentsd meg lelkemet!”
{116:5} Kegyelmes és igazságos az Örökkévaló, együtt érző és könyörületes.
{116:6} Megőrzi a védteleneket. Mikor elesett voltam, megsegített engem is!
{116:7} Nyugodj meg, lelkem, mert az Örökkévaló jót tett veled, és gondot visel rád!
{116:8} Örökkévaló, kihúztad lelkem a halál torkából, megmentetted szemem a sírástól, megóvtad lábam a botlástól és eleséstől!
{116:9} Ezért az Örökkévaló jelenlétében járok az élők között, itt a földön!
{116:10} Hittem, most is hiszek, ezért szólok, pedig nagyon körülvettek a gondok és bajok!
{116:11} Haragomban azt mondtam: „Minden ember hazug!”
{116:12} Mivel viszonozhatnám az Örökkévalónak, hogy gondot visel rólam?
{116:13} Fölemelem a szabadulás poharát, és az Örökkévaló nevét hívom segítségül!
{116:14} Az egész nép szeme láttára teljesítem, amit az Örökkévalónak fogadtam.
{116:15} Az Örökkévaló számára nagyon értékes hűséges követőinek halála.
{116:16} Ó, Örökkévaló, szolgád vagyok! Igen, a te szolgád vagyok, mint már anyám is volt. Te vetted le rólam a halál köteleit!
{116:17} Hálaáldozatot hozok neked, és nevedet hívom segítségül, így tisztellek téged!
{116:18} Teljesítem, amit az Örökkévalónak fogadtam, az egész nép előtt,
{116:19} az Örökkévaló házának udvaraiban, Jeruzsálem közepén! Dicsérjétek az Örökkévalót! Hallelújah!
{117:1} Dicsérjétek az Örökkévalót ti nemzetek, mind! Dicsérje őt minden ember!
{117:2} Mert egészen körülvesz bennünket szeretete, és irántunk való hűsége örökké tart! Dicsérjétek az Örökkévalót! Hallelújah!
{118:1} Adjatok hálát az Örökkévalónak, mert jó, mert örökké tart hűséges szeretete!
{118:2} Mondja hát Izráel népe: „Örökké tart hűséges szeretete!”
{118:3} Mondja hát Áron családja: „Örökké tart hűséges szeretete!”
{118:4} Mondjátok, akik imádjátok az Örökkévalót: „Örökké tart hűséges szeretete!”
{118:5} Mikor körülvettek és szorongattak a bajok, az Örökkévalót hívtam segítségül. Ő válaszolt, kiszabadított szorult helyzetemből, és tágas térre állított.
{118:6} Mellém állt az Örökkévaló, ugyan miért féljek? Mit árthatnak nekem az emberek?
{118:7} Mellém állt az Örökkévaló, ő az én segítőm! Bizony, meglátom, mikor ellenségeim vereséget szenvednek!
{118:8} Jobb az Örökkévalóban bízni, mint emberektől függeni!
{118:9} Bizony, sokkal jobb az Örökkévalóban bízni, mint a vezetőkben!
{118:10} Ellenségeim körülvettek engem, de az Örökkévaló nevében leverem őket!
{118:11} Körülvettek minden felől, de az Örökkévaló nevében levágom őket!
{118:12} Úgy rajzanak körülöttem, mint a méhek, de hamar végük lesz, mint a bozót tüzének. Bizony, az Örökkévaló nevében legyőzöm őket!
{118:13} Mindenáron el akartak pusztítani, de az Örökkévaló megsegített engem!
{118:14} Az Örökkévaló az erőm és győzelmi énekem, ő szabadít meg engem!
{118:15} Öröm és győzelem éneke hangzik az istenfélők otthonaiban, mert az Örökkévaló ismét megmutatta hatalmát!
{118:16} Igen, az Örökkévaló karja győzelmet aratott, az Örökkévaló ismét megmutatta hatalmát!
{118:17} Nem halok meg, hanem élek, és hirdetem az Örökkévaló tetteit!
{118:18} Megfenyített az Örökkévaló, de mégsem adott át a halálnak!
{118:19} Nyissátok ki a győztesek kapuját, hadd menjek be rajta, hadd dicsérjem az Örökkévalót!
{118:20} Ez az Örökkévaló kapuja, csak a győztesek mehetnek be rajta!
{118:21} Uram, köszönöm, hogy válaszoltál hívásomra, és szabadítóm lettél!
{118:22} A kő, amelyet a ház építői félredobtak, éppen az lett a ház sarokköve!
{118:23} Bizony, nagy csoda ez a számunkra, az Örökkévaló tette ezt!
{118:24} Ez az a nap, amit az Örökkévaló készített, hát örüljünk ma, és örvendezzünk ennek!
{118:25} Örökkévaló, ments meg! Kérünk, ments meg minket!
{118:26} Áldott legyen, aki az Örökkévaló nevében jön! Megáldunk titeket az Örökkévaló házából!
{118:27} Az Örökkévaló az Isten, világossága ragyog ránk! Kössétek az ünnepi áldozatot az oltár szarvához!
{118:28} Istenem vagy, hálát adok neked! Istenem, dicsérlek téged!
{118:29} Adjatok hálát az Örökkévalónak, mert jó, mert örökké tart hűséges szeretete!
{i119:1} Alef
{119:1} Áldottak és boldogok, akik tiszta életet élnek, akik az Örökkévaló tanítását követik.
{119:2} Áldottak és boldogok, akik ragaszkodnak bizonyítékaihoz, és teljes szívvel keresik őt,
{119:3} nem követnek el semmiféle gonoszságot, hanem engedelmeskednek neki.
{119:4} Uram, te parancsoltad, hogy utasításaidat gondosan kövessük.
{119:5} Bárcsak mindig egyenesen járnék utadon, s hűségesen követném törvényedet!
{119:6} Ha gondosan figyelnék parancsaidra, akkor nem szégyenkeznék soha.
{119:7} Tiszta szívből hálát adok neked, Uram, mikor igazságos ítéleteidet tanulmányozom.
{119:8} Megőrzöm törvényedet, soha ne hagyj el engem!
{i119:9} Bét
{119:9} Hogyan élhet a fiatal tiszta életet? Csak úgy, ha figyel beszédedre, és ahhoz igazodik!
{119:10} Teljes szívvel kereslek téged, Uram, ne engedj eltérnem parancsaidtól!
{119:11} Szívemben őrzöm szavaidat, mint rejtett kincseket, nehogy vétkezzem ellened!
{119:12} Áldalak, Örökkévaló, kérlek, taníts törvényedre!
{119:13} Ajkam elsorolja, emlékezetből ismételi szájad minden ítéletét.
{119:14} Inkább gyönyörködöm bizonyítékaidban, mint bármilyen nagy gazdagságban.
{119:15} Utasításaidat szívemben forgatom, gondosan követem utadat, Uram!
{119:16} Gyönyörködöm törvényedben, nem felejtem szavadat.
{i119:17} Gimel
{119:17} Légy jóindulattal szolgádhoz, hogy éljek, és engedelmeskedjek szavadnak!
{119:18} Nyisd fel szemem, hogy meglássam, milyen csodálatosak tanításaid!
{119:19} Idegen és jövevény vagyok e földön, kérlek, ne rejtsd el előlem parancsaidat!
{119:20} Sóvárog a szívem, ítéleteidet kívánja szüntelen.
{119:21} Uram, te megfenyíted a büszkéket: átkozottak, akik eltávolodnak parancsaidtól!
{119:22} Vedd le rólam a szégyent és gyalázatot, mert megőrzöm bizonyítékaidat!
{119:23} Ha a vezetők összeülnek, és ellenem beszélnek, szolgád akkor is törvényedről gondolkodik.
{119:24} Gyönyörködöm bizonyítékaidban, amelyekből tanácsot adsz nekem.
{i119:25} Dálet
{119:25} Lelkem a porhoz tapad, eleveníts meg beszédeddel!
{119:26} Uram, elmondtam neked mindent őszintén, és te meghallgattál! Kérlek, taníts törvényeidre!
{119:27} Hadd lássam meg utasításaid értelmét, hogy gondolkodhassam csodálatos dolgaidról!
{119:28} Sír a lelkem a keserűség miatt, vigasztalj és erősíts meg szavaddal!
{119:29} Őrizz meg a hamisságtól és hűtlenségtől, erősíts meg tanításoddal!
{119:30} Eldöntöttem, hogy hűséges maradok hozzád, Uram! Ítéleteidet mindig szemem előtt tartom!
{119:31} Ragaszkodom bizonyítékaidhoz, Örökkévaló! Ne engedd, hogy megszégyenüljek!
{119:32} Futok, hogy engedelmeskedjek parancsaidnak, ha a szívem készségessé teszed!
{i119:33} Hé
{119:33} Örökkévaló, taníts engem törvényed útjára, hogy mindvégig gondosan kövessem azt.
{119:34} Tégy engem értelmessé, hogy kövessem tanításodat, és teljes szívvel engedelmeskedjek!
{119:35} Vezess parancsaid ösvényén, mert abban gyönyörködöm!
{119:36} Segíts meg, hogy bizonyítékaidon gondolkozzam, s ne azon, hogy gazdagodjak meg!
{119:37} Fordítsd el tekintetem, hogy ne nézzek a bálványokra, és erősíts meg, hogy kedvedre éljek!
{119:38} Teljesítsd be szolgádon szavadat, amelyet az istenfélőknek ígértél!
{119:39} Távolítsd el tőlem szégyenemet, amelytől félek, mert ítéleteid olyan jók!
{119:40} Nézd, vágyakozom utasításaidra, eleveníts meg jóságoddal!
{i119:41} Vau
{119:41} Örökkévaló, szálljon rám hűséges szereteted, és szabadításod, ahogy megígérted,
{119:42} hogy megfelelhessek azoknak, akik gyaláznak, mert bízom benned és ígéretedben!
{119:43} Ne vedd el tőlem az igazság beszédét, mert ítéleteidre várok!
{119:44} Állandóan követem tanításaidat, most és örökké.
{119:45} Tágas téren járok, nem kell semmit rejtegetnem, mert utasításaidat keresem és követem.
{119:46} Királyok előtt szólok bátran, mert szövetségedről beszélek.
{119:47} Szeretem parancsaidat, élvezem, ha tanulmányozhatom őket!
{119:48} Szeretem parancsaidat, sőt, tisztelem őket, és sokat gondolkozom róluk.
{i119:49} Zain
{119:49} Emlékezz, Uram, szavadra, szolgádnak tett ígéretedre, amelyhez nekem reménységet adtál!
{119:50} Ez ad erőt és vigasztalást szorult helyzetemben, mert beszéded és ígéreteid megelevenítenek!
{119:51} Bárhogyan gúnyolnak is a büszkék, mégsem fordulok el tanításodtól, Uram!
{119:52} Mikor ítéleteidről gondolkodom, amelyeket az ősidőkben hoztál, Örökkévaló, mindig megvigasztalódom!
{119:53} Harag és szomorúság vesz erőt rajtam az istentelenek miatt, akik elfordulnak tanításodtól!
{119:54} Mint az énekek, olyanok számomra törvényeid, mikor idegen országban vándorolok.
{119:55} Még éjjel is rád gondolok, Örökkévaló, és emlékezem tanításodra!
{119:56} Ez az én sorsom, hogy engedelmeskedjek utasításaidnak.
{i119:57} Het
{119:57} Örökkévaló, elhatároztam: az én részem, hogy engedelmeskedem beszédednek.
{119:58} Hozzád jövök, teljes szívből kérlek: légy kegyelmes hozzám, ígéreted szerint!
{119:59} Végiggondoltam életemet: visszatérek bizonyítékaidhoz, Uram!
{119:60} Sietek, nem aggodalmaskodom, parancsaidat megtartom!
{119:61} Bár az istentelenek kötelei tekeredtek rám, mégsem felejtem el tanításodat!
{119:62} Még éjjel is felkelek, hogy hálát adjak neked igazságos ítéleteidért!
{119:63} Barátjuk vagyok azoknak, akik téged imádnak! Társa vagyok mindenkinek, aki utasításaidat követi.
{119:64} Hűséges szereteted, ó, Örökkévaló, az egész Földet beborítja! Taníts engem törvényeddel!
{i119:65} Tet
{119:65} Örökkévaló, valóban jó vagy hozzám, úgy, ahogy megígérted!
{119:66} Taníts engem bölcsességre és helyes ítéletre, mert bízom parancsaid helyességében!
{119:67} Mielőtt megaláztatás ért, eltévedtem, de most már követem, amit mondasz, Uram!
{119:68} Milyen jó vagy, és mindent helyesen teszel! Taníts engem törvényeddel!
{119:69} Gőgös hazugok támadtak rám, mégis teljes szívvel követem utasításaidat!
{119:70} Szívük sötét és ostoba, nem törődnek semmivel, de én tanításodban gyönyörködöm!
{119:71} Hasznomra vált a szenvedés, mert megértettem, és megjegyeztem törvényedet!
{119:72} A tanítás a te szádból, Uram, többet ér, mint ezernyi arany és ezüst!
{i119:73} Jod
{119:73} Uram, kezed formált engem, és te tartasz életben, segíts, hogy parancsaidat megismerjem és megértsem!
{119:74} Látnak engem, akik tisztelnek és félnek téged, és örülnek, mert ígéreteidben reménykedem!
{119:75} Tudom, hogy igazságosak ítéleteid, Örökkévaló, és jól tetted, hogy megfenyítettél!
{119:76} De most, kérlek, vigasztalj meg jóságoddal, ahogy szolgádnak megígérted!
{119:77} Szálljon rám irgalmad, és eleveníts meg, hogy tanításod élvezhessem!
{119:78} Szégyenüljenek meg a büszkék, akik ok nélkül vádoltak engem, én pedig utasításaidról gondolkozom.
{119:79} Akik tisztelnek és félnek téged, Uram, forduljanak ismét felém, akik megismerték bizonyítékaidat!
{119:80} Segíts, hogy hűséges legyek törvényedhez, hogy soha ne kelljen szégyenkeznem!
{i119:81} Kaf
{119:81} Lelkem sóvárogva várja, hogy megszabadíts, Uram, ígéretedben reménykedem!
{119:82} Egyre csak várom, hogy beteljesítsd, amit ígértél nekem. Már a szemem is belefáradt a nézésbe, mikor vigasztalsz meg?
{119:83} Olyan lettem, mint a füstre akasztott száraz bőrtömlő mégsem felejtem el törvényedet!
{119:84} Mennyit szántál szolgádnak, meddig élek még? Mikor tartasz ítéletet üldözőim fölött?
{119:85} Vermet ástak nekem az istentelenek, akik nem tanításod szerint élnek.
{119:86} Parancsaid mind megbízhatóak. Az istentelenek ok nélkül üldöznek, segíts meg, Uram!
{119:87} Majdnem elpusztítottak engem, mégsem tértem el utasításaidtól!
{119:88} Eleveníts meg hűséges szereteteddel, hogy bizonyítékaidat megőrizzem!
{i119:89} Lamed
{119:89} Amit mondtál, Örökkévaló, örökre érvényes marad, olyan biztos, mint a Menny!
{119:90} Hűséges vagy, Uram, nemzedékről nemzedékre! Megalapoztad a Földet, és az szilárdan áll!
{119:91} Minden, ami van, téged szolgál, ítéleteid szerint áll fenn minden, ami létezik.
{119:92} Tanításaid örömömre vannak, különben már elpusztultam volna a szenvedésben!
{119:93} Nem felejtem utasításaidat, mert azok által éltetsz engem!
{119:94} Tiéd vagyok, Uram! Ments meg, hiszen utasításaidat keresem!
{119:95} Az istentelenek lesnek rám, hogy megöljenek, mégis bizonyítékaiddal foglalkozom.
{119:96} Láttam, hogy egyszer mindennek vége szakad, de parancsod örök és végtelen!
{i119:97} Mem
{119:97} Mennyire szeretem tanításodat, Uram! Egész nap azon gondolkodom.
{119:98} Parancsaid bölcsebbé tesznek ellenségeimnél, mert mindig megsegítenek!
{119:99} Bölcsebb lettem még mestereimnél is, mert bizonyítékaidon gondolkodom!
{119:100} A város vezetőinél is bölcsebb lettem, mert követem utasításaidat!
{119:101} Gonosz utakra nem is lépek, hogy engedelmeskedjek szavaidnak.
{119:102} Nem fordulok el ítéleteidtől, mert te tanítottál engem, Uram!
{119:103} Milyen kedvesek nekem a szavaid, édesebbek, mint nyelvemnek a méz!
{119:104} Utasításaid tettek értelmessé, ezért minden hamisságot utálok!
{i119:105} Nun
{119:105} Beszéded, mint a lámpa fénye lábam előtt: megvilágítja ösvényemet.
{119:106} Megesküdtem, és meg is tartom, hogy megőrzöm igazságos ítéleteidet!
{119:107} Örökkévaló, sokáig szenvedtem. Kérlek, eleveníts meg, ígéreted szerint!
{119:108} Örökkévaló, fogadd el hála-áldozatomat, és taníts engem ítéleteiddel!
{119:109} Életem szüntelen veszélyben forog, de tanításodat mégsem felejtem!
{119:110} Csapdát állítottak nekem a gonoszok, utasításaidtól mégsem tértem el!
{119:111} Bizonyítékaidat kaptam örökségül, szívemnek azokban telik öröme.
{119:112} Szívvel-lélekkel igyekszem, hogy törvényednek engedelmeskedjek, minden időben és mindvégig.
{i119:113} Szamech
{119:113} Gyűlölöm a kétszínűséget, de szeretem tanításodat, Uram!
{119:114} Te vagy menedékem és pajzsom, bízom szavadban!
{119:115} Távozzatok tőlem, gonoszok, hogy Istenem parancsait megtartsam!
{119:116} Segíts meg ígéreted szerint, hogy élhessek, ne engedd, hogy csalódjak abban, amiben bízom!
{119:117} Tarts meg, hogy megmeneküljek, és örökké törvényedben gyönyörködhessek!
{119:118} Uram, te elfordulsz azoktól, akik törvényedtől eltérnek, és hamisságaikat leleplezed.
{119:119} Elsöpröd a Földről mind a gonoszokat, mint a szemetet, de én szeretem bizonyítékaidat.
{119:120} Egész testem remeg az irántad való tisztelet és félelem miatt, mert tisztelem és félem ítéleteidet.
{i119:121} Ajin
{119:121} Azt tettem, ami helyes és igazságos, ne adj át azoknak, akik el akarnak taposni engem!
{119:122} Kérlek, te vállalj értem, szolgádért, kezességet, hogy a büszkék ne nyomhassanak el engem!
{119:123} Szemem sóvárogva várja segítségedet: igazságos ígéreted teljesülését.
{119:124} Bánj velem, szolgáddal, kegyelmed szerint, és taníts törvényedre!
{119:125} Uram, szolgád vagyok, segíts, hogy megérthessem bizonyítékaidat!
{119:126} Itt az ideje, Örökkévaló, hogy cselekedj, mert az emberek eltértek tanításodtól!
{119:127} De én szeretem parancsaidat, az aranynál is, még a színaranynál is jobban.
{119:128} Követem minden utasításodat, de gyűlölök minden hamisságot és csalást.
{i119:129} Pe
{119:129} Bizonyítékaid csodálatosak, ezért lelkem hozzájuk igazodik.
{119:130} Uram, beszéded megértése világosságot gyújt a sötétben, még a tanulatlan embert is bölccsé teszi.
{119:131} Annyira kívánom parancsaidat, mint fuldokló a levegőt!
{119:132} Uram, fordulj hozzám, és erősíts meg, ahogy azokkal bánsz, akik szeretnek téged!
{119:133} Beszéded vezessen, és erősítse lépteimet, hogy ne uralkodjon rajtam semmiféle gonosz!
{119:134} Szabadíts meg az emberek elnyomásától, hogy a te utasításaidat követhessem!
{119:135} Arcod fénye ragyogjon rám, szolgádra, és taníts törvényeidre!
{119:136} Patakzik a könny szememből, mert az emberek nem követik tanításaidat!
{i119:137} Cádé
{119:137} Örökkévaló, te igazságos vagy, ítéleteid is igazságosak és helyesek!
{119:138} Igazságos és jó törvényeket adtál nekünk, amelyek teljesen megbízhatóak.
{119:139} Izzó szenvedély emészt engem, mert ellenségeim nem törődnek beszédeddel!
{119:140} Uram, beszéded tiszta, mint a tűzben finomított arany, szolgád azért szereti szavaidat!
{119:141} Én ugyan lenézett és jelentéktelen vagyok, utasításaidat mégis megtartom, Uram!
{119:142} Igazságosságod örökké érvényes, tanításod pedig igaz és megbízható!
{119:143} Nagy nyomorúság és baj ért, mégis parancsaidban gyönyörködöm.
{119:144} Igazságos bizonyítékaid örökké érvényesek, hadd értsem meg őket, hogy élhessek!
{i119:145} Kof
{119:145} Teljes szívből kiáltok hozzád, Örökkévaló, hallgass meg engem! Törvényednek engedelmeskedem.
{119:146} Segítségül hívlak, ments meg, hogy bizonyítékaidat megőrizhessem!
{119:147} Korán reggel felkelek, és imádkozom: ígéretedben bízom!
{119:148} Még éjjel is felébredek, és szavaidon gondolkozom.
{119:149} Hallgass meg engem, hűséges szeretetedért, eleveníts meg igazságos ítéleteddel, Örökkévaló!
{119:150} Közelednek, akik gonosz terveket készítenek ellenem, mennyire eltávolodtak tanításodtól, Örökkévaló!
{119:151} De te közel vagy hozzám, Örökkévaló! Parancsaid mind igazak és megbízhatók.
{119:152} Régóta ismerem bizonyítékaidat, tudom, hogy örökké érvényesek.
{i119:153} Res
{119:153} Vedd észre szenvedéseimet, Uram, és szabadíts meg, mert nem felejtettem el tanításodat!
{119:154} Harcolj értem, és ments meg, eleveníts meg, ígéreted szerint!
{119:155} A gonoszoktól távol van a szabadítás, mert nem törődnek törvényeiddel.
{119:156} Milyen nagy irgalmas szereteted, Örökkévaló! Eleveníts meg engem ítéleted szerint!
{119:157} Milyen sokan vannak ellenségeim, milyen sokan üldöznek engem, mégsem fordultam el bizonyítékaidtól!
{119:158} Mikor láttam az árulókat, akik nem tisztelik tanításodat, megutáltam őket.
{119:159} Látod, Örökkévaló, mennyire szeretem utasításaidat, eleveníts meg hűséges szereteteddel!
{119:160} Kezdettől fogva minden szavad megbízható és állandó, minden ítéleted igazságos és örökre érvényes.
{i119:161} Sin
{119:161} Fejedelmek támadnak rám ok nélkül, mégis inkább félek beszédedtől, és szavaidat tisztelem.
{119:162} Uram, beszéded olyan boldoggá tesz, mintha nagy kincset találtam volna.
{119:163} Gyűlölöm és utálom a hazugságot, de szeretem tanításodat.
{119:164} Minden nap hétszer dicsérlek igazságos ítéleteidért.
{119:165} Milyen nagy békességben és jólétben élhetnek, akik szeretik tanításodat, hiszen semmiben sem ütköznek meg.
{119:166} Szabadításodra várok, Örökkévaló, és teljesítem parancsaidat!
{119:167} Lelkemben őrzöm bizonyítékaidat, mert nagyon szeretem őket!
{119:168} Követem utasításaidat, és megőrzöm bizonyítékaidat, hiszen te jól ismered egész életemet!
{i119:169} Tav
{119:169} Örökkévaló, hallgasd meg öröménekem, és adj nekem bölcsességet, ígéreted szerint!
{119:170} Hallgasd meg kérésemet, és szabadíts meg, ígéreted szerint!
{119:171} Hadd dicsérjelek teljes erőmmel, mikor törvényeidre tanítasz engem!
{119:172} Nyelvem a te szavaidat énekelje, mert minden parancsod igazságos!
{119:173} Segíts meg kezeddel, mert elhatároztam, hogy utasításaidat követem!
{119:174} Szabadíts meg, Örökkévaló, mert tanításodban gyönyörködöm!
{119:175} Elevenítsd meg lelkemet, hogy dicsérhesselek téged, segíts engem ítéleteiddel!
{119:176} Ha eltévednék, mint az elkószált birka, jöjj, Uram, keresd meg szolgádat, mert nem felejtem el parancsaidat!
{120:1} „A Templomba felvezető ének.” Mikor körülvettek a bajok és veszedelmek, az Örökkévalóhoz kiáltottam segítségért, és ő válaszolt nekem!
{120:2} Kérlek, Örökkévaló, mentsd meg lelkemet azoktól, akiknek szája hazugságot mond, és nyelve alatt hamisság lakik!
{120:3} Ti hazug nyelvűek! Mit fogtok elérni hamisságaitokkal? Mit kaptok ezért?
{120:4} A harcosok hegyes nyilait! Bizony, izzó parazsat kaptok büntetésül!
{120:5} Jaj, nekem, hogy közöttük kell élnem, mintha Mesekben laknék, vagy Kédár sátrai között!
{120:6} Milyen régóta élek azok között, akik gyűlölik a békességet!
{120:7} Én ugyan mindig a békességre törekszem, de ők folyton harcolni akarnak.
{121:1} „A Templomba felvezető ének.” Felnézek a hegyekre: vajon honnan jön számomra segítség?
{121:2} Az Örökkévaló küld nekem segítséget, a Menny és Föld Teremtője!
{121:3} Nem hagyja, hogy lábad elcsússzon, szüntelen virraszt fölötted, nem alszik el!
{121:4} Bizony, ő vigyáz Izráelre, nem szunnyad, nem alszik el!
{121:5} Az Örökkévaló vigyáz rád, ő védelmez téged jobb felől,
{121:6} hogy ne ártson neked sem nappal a nap, sem éjjel a hold.
{121:7} Megőriz téged az Örökkévaló minden bajtól, bizony, megőrzi lelkedet!
{121:8} Az Örökkévaló őriz téged, mikor elindulsz, és mikor hazatérsz, ő véd most és ezentúl örökké.
{122:1} „A Templomba felvezető ének, Dávidé.” Hogy megörvendtem, mikor mondták: menjünk fel az Örökkévaló Templomába!
{122:2} S most kapuidhoz érkeztünk, Jeruzsálem!
{122:3} Ó Jeruzsálem, te szépen épült város! Milyen jó rendben illenek össze házaid!
{122:4} A város, ahová feljönnek mind a törzsek, az Örökkévaló nemzetségei mert így rendelte Izráelnek, hogy együtt tiszteljük nevét!
{122:5} A város, ahol a bírói székek állnak, Dávid családjának trónjai!
{122:6} Imádkozzatok Jeruzsálem békességéért! Akik szeretnek téged, Jeruzsálem, békét és nyugalmat találjanak benned!
{122:7} Békesség legyen falaid között, és virágozzanak palotáid!
{122:8} Testvéreimért és barátaimért imádkozom: Az Örökkévaló adjon békességet neked!
{122:9} Istenünk, az Örökkévaló Templomáért kívánom: Áldjon meg az Örökkévaló minden jóval, Jeruzsálem!
{123:1} „A Templomba felvezető ének.” Felnézek rád, Uram, aki a Mennyben ülsz trónodon!
{123:2} Ahogy a szolgák néznek uruk kezére, s a szolgáló leányok figyelik úrnőjük kezét, úgy nézünk kezedre, Örökkévaló, reménykedve, mikor könyörülsz már rajtunk!
{123:3} Örökkévaló, könyörülj meg rajtunk, könyörülj, mert elborít bennünket a megaláztatás!
{123:4} Szüntelen gyaláznak a büszkék, és gúnyolnak a gőgösek!
{124:1} „A Templomba felvezető ének, Dávidé.” Ha nem az Örökkévaló állt volna mellénk, mondd ezt velem együtt, Izráel,
{124:2} Ha nem az Örökkévaló állt volna mellénk, mikor ránk támadtak ellenségeink,
{124:3} akkor élve faltak volna fel minket, mikor haragjuk tüze fellobbant,
{124:4} akkor elsodortak volna minket, mint a sebes áradat, átcsaptak volna fejünk felett!
{124:5} Bizony, büszke ellenségeink áradata átcsapott volna fejünk felett!
{124:6} Áldott legyen az Örökkévaló, aki nem engedte, hogy zsákmányul essünk ellenségeinknek, hogy fogaik közé kerüljünk!
{124:7} Lelkünk kimenekült, mint a madár a csapdából! Összetört a csapda, és mi megszabadultunk!
{124:8} Segítséget küldött nekünk az Örökkévaló, aki a Mennyet és a Földet teremtette!
{125:1} „A Templomba felvezető ének.” Akik az Örökkévalóban bíznak, olyanok, mint a Sion hegye: nem inognak soha, megmaradnak örökké.
{125:2} Ahogy Jeruzsálemet hegyek veszik körül, védő karjával az Örökkévaló úgy veszi népét körül, most és mindörökké.
{125:3} A gonoszok uralma nem tarthat örökké az igazak földjén, nehogy még az igazak is rosszra nyújtsák ki kezüket.
{125:4} Örökkévaló, jóságoddal fordulj a jókhoz, az igazszívűekhez!
{125:5} Akik pedig görbe utakon járnak, az Örökkévaló büntesse meg őket a gonoszokkal együtt! Békesség legyen Izráelen!
{126:1} „A Templomba felvezető ének.” Mikor az Örökkévaló visszahozta a foglyokat a száműzetésből Sionba, azt hittük, álmodunk!
{126:2} Lelkünk megtelt vidámsággal, nyelvünk öröménekkel. Azt mondták a népek: „Hatalmas dolgokat tett Izráellel az Örökkévaló!”
{126:3} Bizony, hatalmas dolgokat tett velünk az Örökkévaló, ezért örvendezünk!
{126:4} Örökkévaló, fordítsd jóra sorsunkat, ahogy zápor után a kiszáradt medrek ismét megáradnak!
{126:5} Akik sírva vetik a magot, örvendezve arassanak!
{126:6} Aki sírva viszi vetőmagját a földjére, ujjongással hozza be kévéit a mezőről!
{127:1} „A Templomba felvezető ének, Salamoné.” Ha az Örökkévaló nem építi a házat, hiába dolgoznak rajta építői! Ha az Örökkévaló nem védelmezi a várost, hiába virraszt a falon az őr!
{127:2} Hiába dolgozol kora reggeltől késő estig, hogy küszködve megkeresd kenyered! Még álmukban is gondoskodik az Örökkévaló azokról, akiket szeret!
{127:3} Gyermekeid az Örökkévalótól kapott örökséged, jutalom kezéből, kerted gyümölcse.
{127:4} Fiatalságod idején született fiaid: éles nyilak a harcos kezében.
{127:5} Áldott, akinek ilyen nyilai vannak! Bizony, legyőzik ellenségeiket, ha megütköznek velük a város kapujában!
{128:1} „A Templomba felvezető ének.” Áldottak mind, akik imádják és félik az Örökkévalót! Boldogok, akik útjain járnak.
{128:2} Kezed munkáját élvezed, boldog vagy, és jól megy a sorod.
{128:3} Feleséged otthonod közepén, mint a dúsan termő szőlő, gyermekeid az asztal körül, mint olajfa-csemeték.
{128:4} Bizony, így áldja meg az Örökkévaló a férfit, aki féli és tiszteli őt!
{128:5} Áldjon meg téged az Örökkévaló a Sionról: részesülj Jeruzsálem áldásaiban egész életedben!
{128:6} Megláthasd még unokáidat is! Békesség legyen Izráelen!
{129:1} „A Templomba felvezető ének.” Milyen sokan támadtak rám ifjúságom óta! Mondd ezt velem együtt, Izráel!
{129:2} Milyen sokan támadtak rám ifjúságom óta, mégsem bírtak velem!
{129:3} Hátamon barázdákat szántottak, hosszú barázdákat hasítottak hátamon.
{129:4} De az Örökkévaló igazságos: szétszakította a szolgaság köteleit, megszabadított a gonoszoktól!
{129:5} Szégyenüljenek meg Sion ellenségei, hátráljanak meg, és fussanak szerteszét!
{129:6} Legyenek, mint a fű a háztetőn, amely elszárad, mielőtt felnő,
{129:7} nem aratja le senki, nem köti kévébe,
{129:8} s nem mondják a járókelők: „Áldjon meg titeket az Örökkévaló!” Nem köszönti őket senki: „Áldunk benneteket az Örökkévaló nevében!”
{130:1} „A Templomba felvezető ének.” Örökkévaló, a mélységből kiáltok hozzád!
{130:2} Hallgass meg, Uram, figyelj könyörgésemre!
{130:3} Ha bűneink szerint bánsz velünk, Örökkévaló, ki állhat meg előtted?
{130:4} De te megbocsáthatsz nekünk! Ezért félnek és tisztelnek téged.
{130:5} Én az Örökkévaló segítségét várom! Rá várok, hogy megsegítsen, és ígéretében bízom!
{130:6} Az Örökkévalóra várok, úgy várom őt, mint az őrök a hajnalt, mint az őrök a hajnalt!
{130:7} Izráel, az Örökkévalóban bízz, mert ő kegyelmes, és igazán szeret, biztosan meg tud menteni!
{130:8} Bizony, meg is szabadítja ő Izráelt minden bűnétől!
{131:1} „A Templomba felvezető ének, Dávidé.” Nem büszkélkedik a szívem, Örökkévaló, Nem nagyravágyó a szemem. Nem készítek túl merész terveket, s nem próbálok erőmön fölüli dolgokat tenni.
{131:2} Inkább lecsendesítem lelkemet, mint anya a gyermekét. Mint a megszoptatott csecsemő anyja ölében, úgy nyugszik bennem a lelkem.
{131:3} Bízz az Örökkévalóban, Izráel, most és mindörökké!
{132:1} „A Templomba felvezető ének.” Örökkévaló, emlékezz Dávidra és szenvedéseire!
{132:2} Emlékezz rá, hogy megesküdt az Örökkévalónak, megfogadta Jákób Erős Istenének:
{132:3} „Addig nem megyek be házamba, nem fekszem ágyamba,
{132:4} addig nem alszom, nem is szunnyadok,
{132:5} míg helyet nem találok az Örökkévalónak, lakóhelyet Jákób Erős Istenének!”
{132:6} Hallottunk a Szövetségládáról Efrátában, megtaláltuk Kirját-Jeárimban.
{132:7} Menjünk fel a Szent Sátorhoz! Imádjuk az Örökkévalót lába előtt!
{132:8} Kelj fel, Örökkévaló, indulj el új lakóhelyedre, te és hatalmas Szövetséged Ládája!
{132:9} Papjaid öltözzenek igazszívűségbe, néped vígan örvendezzen!
{132:10} Dávidért, szolgádért ne fordulj el felkent királyodtól!
{132:11} Hiszen megesküdt az Örökkévaló Dávidnak, és vissza nem vonja soha: „Utódaidat ültetem trónodra!
{132:12} Ha fiaid megtartják Szövetségemet és Törvényemet, amelyekre tanítom őket, akkor fiaik is királyok lesznek trónodon örökké.”
{132:13} Mert Siont választotta az Örökkévaló, Siont kívánta lakóhelyének:
{132:14} „Ez lesz lakóhelyem örökké, itt akarok lakni, mert így kívánom!
{132:15} Megáldom gazdagon minden jóval, még szegényeit is ellátom kenyérrel.
{132:16} Papjait szabadításomba öltöztetem, népem vígan örvendezik!
{132:17} Megnövelem ott Dávid hatalmát, felkent királyom dicsőségét ragyogtatom.
{132:18} Szégyent borítok ellenségeire, Dávidon pedig koronája ragyog!”
{133:1} „A Templomba felvezető ének, Dávidé.” Milyen jó és kedves, mikor a testvérek harmóniában, jó egyetértésben élnek!
{133:2} Olyan ez, mint illatos olaj Áron fején, amely lecsordul szakállán, beborítja egész ruháját!
{133:3} Olyan, mint a Hermón hűsítő harmata, amely leszáll Sion hegyeire. Oda küld az Örökkévaló áldást és örök életet.
{134:1} „A Templomba felvezető ének.” Áldjátok az Örökkévalót mind, akik szolgáljátok őt! Áldjátok, akik Templomában szolgáljátok őt éjjelente!
{134:2} Emeljétek föl karotokat szentélye felé, áldjátok az Örökkévalót!
{134:3} Áldjon meg téged a Sionról az Örökkévaló, aki a Mennyet és Földet teremtette!
{135:1} Dicsérjétek az Örökkévalót! Hallelújah! Dicsérjétek az Örökkévaló nevét! Dicsérjétek őt, akik szolgái vagytok,
{135:2} akik Istenünk, az Örökkévaló Templomának udvaraiban álltok!
{135:3} Dicsérjétek az Örökkévalót, mert ő jó! Énekeljetek nevének, mert kegyelmes!
{135:4} Kiválasztotta magának Jákóbot az Örökkévaló, hogy Izráel népe legyen drága kincse!
{135:5} Most tudom, hogy az Örökkévaló milyen hatalmas: minden más istennél nagyobb!
{135:6} Igen, az Örökkévaló mindent megtehet! Amit akar, megteszi Mennyen és Földön, tengereken, vagy a mélységben!
{135:7} Felhőket emel fel a föld széléről, villámokat szór szét, esőt hullat, szelet hív elő rejtekhelyéről.
{135:8} Megölte Egyiptom elsőszülöttjeit, embereket, állatokat egyaránt.
{135:9} Csodákat tett és jeleket küldött Egyiptomba, a Fáraó és összes szolgái ellen.
{135:10} Megvert erős népeket, megölt hatalmas királyokat:
{135:11} Szihónt, Emór királyát, Ógot, Básán királyát, és Kánaán összes királyait,
{135:12} országaikat pedig Izráelnek, népének adta örökségül.
{135:13} Örökkévaló, neved örökre megmarad! Nemzedékről-nemzedékre emlékeznek rád a népek!
{135:14} Az Örökkévaló megítéli népét, és jóindulatával fordul szolgáihoz.
{135:15} A nemzetek bálványai csak szobrok, emberi kéz alkotásai, ezüstből-aranyból.
{135:16} Szájuk van, de nem beszélnek, szemük van, de nem látnak,
{135:17} Fülük van, de nem hallanak, orruk van, de nem lélegzenek.
{135:18} Ilyenek lesznek, akik készítik őket, akik a bálványokban bíznak!
{135:19} Izráel népe, áldd az Örökkévalót! Áron családja, áldd az Örökkévalót!
{135:20} Lévi családja, áldd az Örökkévalót! Mind, akik imádjátok az Örökkévalót, áldjátok őt!
{135:21} Áldott az Örökkévaló a Sionon, aki Jeruzsálemben lakik! Dicsérjétek az Örökkévalót! Hallelújah!
{136:1} Adjatok hálát az Örökkévalónak, mert jó, mert örökké tart kegyelme!
{136:2} Adjatok hálát az istenek Istenének, mert örökké tart kegyelme!
{136:3} Adjatok hálát az urak Urának, mert örökké tart kegyelme!
{136:4} Csodákat tesz egyedül, mert örökké tart kegyelme.
{136:5} Bölcsességével teremtette az eget, mert örökké tart kegyelme.
{136:6} Kiterjesztette a szárazföldet a vizek fölé, mert örökké tart kegyelme.
{136:7} Fénylő égitesteket alkotott, mert örökké tart kegyelme,
{136:8} a Napot, hogy uralkodjon nappal, mert örökké tart kegyelme,
{136:9} a Holdat és csillagokat, hogy uralkodjanak éjjel, mert örökké tart kegyelme.
{136:10} Egyiptom elsőszülöttjeit megölte, mert örökké tart kegyelme.
{136:11} Kihozta Izráelt Egyiptomból, mert örökké tart kegyelme,
{136:12} erős kézzel és kinyújtott karral, mert örökké tart kegyelme.
{136:13} Szétválasztotta a Vörös-tengert, mert örökké tart kegyelme,
{136:14} Izráelt pedig átvezette rajta, mert örökké tart kegyelme.
{136:15} A Fáraót és seregét a Vörös-tengerbe dobta, mert örökké tart kegyelme.
{136:16} Népét átvezette a sivatagon, mert örökké tart kegyelme.
{136:17} Nagy királyokat vert le, mert örökké tart kegyelme,
{136:18} Erős királyokat megölt, mert örökké tart kegyelme,
{136:19} Szihónt, Emór királyát, mert örökké tart kegyelme,
{136:20} és Ógot, Básán királyát, mert örökké tart kegyelme.
{136:21} Országaikat pedig örökségül adta Izráelnek, mert örökké tart kegyelme,
{136:22} földjüket ajándékul adta szolgájának, Izráelnek, mert örökké tart kegyelme.
{136:23} Gondolt ránk, mikor megaláztak minket, mert örökké tart kegyelme,
{136:24} és megszabadított ellenségeinktől, mert örökké tart kegyelme.
{136:25} Ő ad enni minden teremtménynek, mert örökké tart kegyelme.
{136:26} Adjatok hálát a Menny Istenének, mert örökké tart kegyelme!
{137:1} Babilon folyói mellett ültünk, és sírva emlékeztünk rád, ó, Sion!
{137:2} Hárfáinkat a fűzfákra aggattuk,
{137:3} mert akik fogságba hurcoltak, éneket kívántak tőlünk, elnyomóink öröméneket akartak: „Énekeljetek nekünk Sion énekeiből!”
{137:4} Hogyan énekelhetnénk az Örökkévaló énekeit idegen földön?!
{137:5} Ha elfelejtkezem rólad, Jeruzsálem, jobb kezem is felejtse el hárfám húrjait,
{137:6} ne tudjak többé énekelni, ha elfelejtkezem rólad, Jeruzsálem, s ha nem te leszel legfőbb örömöm!
{137:7} Emlékezz, Örökkévaló, Edom népére, akik ezt mondták Jeruzsálem pusztulásakor: „Romboljátok csak földig a falait!”
{137:8} Ó Babilon, te is elpusztulsz! Áldott legyen, aki megfizet neked, ahogy minket elpusztítottál!
{137:9} Áldott, aki megragadja, és sziklához veri kicsinyeidet!
{138:1} Dávidé. Teljes szívvel dicsérlek, Örökkévaló, dicséretet éneklek neked az istenek előtt!
{138:2} Imádlak téged szent Templomodban, dicsérem neved hűségedért és kegyelmedért! Dicsérlek, mert felemelted neved és beszéded minden másnál magasabbra!
{138:3} Mikor segítségért kiáltottam hozzád, válaszoltál: felbátorítottad lelkemet, szívemben felkeltetted dicséreted énekét.
{138:4} Dicsérnek téged a Föld összes királyai, Örökkévaló, mikor hallják szavaidat!
{138:5} Örömmel dicsérnek téged tetteidért, és nagy dicsőségedért.
{138:6} Milyen fenséges az Örökkévaló, mégis törődik az alázatosokkal! Jól ismeri a büszkéket is, de távol marad tőlük.
{138:7} Mikor veszélyek és bajok között kell járnom, te tartod meg életem! Kinyújtod karodat, és megvédesz ellenségeim haragjától. Bizony, jobb kezed megment tőlük!
{138:8} Az Örökkévaló bosszút áll értem ellenségeimen, hűséges szeretete örökké kísér! Ne hagyj el Örökkévaló minket, hiszen kezed alkotásai vagyunk!
{139:1} A zenészek vezetőjének. Dávid zsoltára. Örökkévaló, megvizsgáltál, és jól ismersz.
{139:2} Tudod, mikor leülök, vagy felkelek, ismered még gondolataimat is. Mielőtt bármit tennék, már tudod.
{139:3} Szemmel tartod, merre járok, látod, mikor lefekszem, minden utamat ismered!
{139:4} Mielőtt kimondanám, te már érted a szavam, Örökkévaló.
{139:5} Körülvettél mindenfelől, előttem is, mögöttem is te jársz, rajtam nyugtatod kezed!
{139:6} Mindent tudsz, csodállak érte, fel sem érem ésszel, meg sem érthetem!
{139:7} Szellemed elől hová fussak? Jelenléted elől el nem rejtőzhetek!
{139:8} Ha a Mennybe szállnék fel, ott vagy, ha a holtak közé fekszem, ott is jelen vagy!
{139:9} Ha a hajnal szárnyaival szállanék, és a tenger túlsó szélére költöznék,
{139:10} ott is kezed vezetne, jobb karod ott is megtartana engem!
{139:11} Ha azt mondom: „A sötétség elborít engem, az éjszaka biztosan eltakar előled!”
{139:12} Még a sötétség sem tud elrejteni szemed elől, neked még az éjszaka is világos, mint a nappal, a sötétség pedig világosság!
{139:13} Örökkévaló, te alkottad testem, anyám méhében kezed formált engem!
{139:14} Dicsérlek, mert csodálatos módon teremtettél! Bizony, csodálatosak alkotásaid, és lelkem jól tudja ezt!
{139:15} Mindent tudsz rólam! Még csontjaimat is láttad, ahogy titokban formálódtak anyám méhében!
{139:16} Naponta figyelted, amint alaktalan testem formát öltött. Könyvedben minden része fel volt írva, és a napok is, mikor kiformáltad tagjaimat.
{139:17} Istenem, milyen kedvesek nekem gondolataid! Meg sem számolhatom, olyan rengeteg!
{139:18} Ha megpróbálnám, több lenne, mint tengerparton a homok. S ha megszámolnám, akkor is csak veled lennék, Örökkévaló!
{139:19} Istenem, bárcsak elpusztítanád a gonoszt! Bárcsak elűznéd tőlem a gyilkosokat,
{139:20} akik gonoszul szólnak rólad, akik hamisan esküsznek nevedre, ellenségeidet!
{139:21} Örökkévaló, gyűlölöm gyűlölőidet, megvetem az ellened lázadókat.
{139:22} Teljes szívvel gyűlölöm őket! Ellensége lettem ellenségeidnek.
{139:23} Vizsgálj meg, Istenem, világítsd át szívem! Próbálj meg, és vizsgáld meg gondolataimat!
{139:24} Nézd meg, van-e bennem gonosz szándék! Vezess engem az örök élet ösvényén!
{140:1} A zenészek vezetőjének. Dávid zsoltára. Örökkévaló, ments meg engem a gonoszoktól! Védj meg az erőszakosoktól,
{140:2} mert szüntelen rosszat terveznek, minden nap viszályt szítanak!
{140:3} Mint a kígyóké, éles a nyelvük, mint a kígyóméreg, olyan a beszédük. Selah
{140:4} Őrizz meg, Örökkévaló, a gonoszok kezétől! Védj meg az erőszakosoktól, mert el akarnak gáncsolni!
{140:5} Csapdát állítottak nekem a büszke gonoszok, hálót feszítettek, hogy megfogjanak, vermet ástak utamon. Selah
{140:6} Te vagy Istenem — mondom az Örökkévalónak — , hallgasd meg hát könyörgésemet!
{140:7} Örökkévaló, Istenem, te vagy hatalmas Szabadítóm, te véded meg a fejem a csata napján!
{140:8} Örökkévaló, ne engedd, hogy tervük sikerüljön, ne add meg a gonoszoknak, amit kívánnak, nehogy elbízzák magukat! Selah
{140:9} Körülvettek ellenségeim, és fejüket emelik. Rájuk szakadjon mindaz a gonosz, amit ellenem terveztek!
{140:10} Izzó parázs hulljon fejükre! Dobd őket a tűzbe, essenek a mélységbe, ahonnan nincs kiút!
{140:11} Ne engedd, hogy a hazugok gyökeret verjenek földünkön! Üldözze őket a gonosz, amíg ki nem pusztulnak!
{140:12} Tudom, hogy az Örökkévaló igazságot szolgáltat a szegényeknek, és felkarolja ügyüket!
{140:13} Az igazságszeretők dicsérnek majd téged, az igazak jelenlétedben élnek örökké!
{141:1} Dávid zsoltára. Örökkévaló, téged hívlak segítségül! Siess hozzám, segíts! Hallgass meg, mikor hívlak!
{141:2} Fogadd el imádságomat, mint jó illatú füstáldozatot! Fogadj el, mikor kezem hozzád emelem, mint az esti áldozatot!
{141:3} Örökkévaló, segíts, hogy ura legyek szavaimnak, és meg tudjam fékezni nyelvemet!
{141:4} Ne engedd, hogy szívem rosszra induljon! Ne engedd, hogy a gonoszok közé keveredjek, és velük együtt vétkezzek! Ne legyen részem abban, amit ők szeretnek!
{141:5} Mikor az igaz szeretettel figyelmeztet engem, illatos olaj ez a fejemnek, elfogadom! De imádkozom a rosszak gonoszsága ellen,
{141:6} hogy vezetőiket büntesse meg Isten. Tudják meg az emberek, hogy igazat mondok!
{141:7} A gonoszok vezetőinek csontjait úgy szórják majd a sír szájába, ahogy az eke hányja a földet maga után.
{141:8} Örökkévaló Istenem, én tőled várom a segítséget, benned reménykedem! Ne engedd, hogy meghaljak!
{141:9} Ments meg a gonoszok csapdáitól! Óvj meg cseleiktől!
{141:10} Essenek ők maguk a verembe, én meg szabadon átmegyek közöttük!
{142:1} Dávid tanítása. Imádság abból az időből, amikor Dávid a barlangban volt. Az Örökkévalóhoz kiáltok segítségért, az Örökkévalóhoz imádkozom.
{142:2} Kiöntöm elé panaszomat, elmondom bajaimat!
{142:3} Mikor szellemem kifárad és reményét veszti, Uram, te akkor is jól látod a kiutat! Ellenségeim csapdát állítottak utamon.
{142:4} Körülnézek, de nem látom barátaimat, nincs hová meneküljek, senki nem törődik velem!
{142:5} Hozzád kiáltok segítségért, Örökkévaló! Te vagy menedékváram! Te vagy mindenem az élők földjén!
{142:6} Halld meg kiáltásomat, mert nagy bajban vagyok! Védj meg üldözőimtől, mert erősebbek nálam!
{142:7} Mentsd ki lelkem szorult helyzetéből, hadd dicsérjem neved! Hadd örüljenek körém gyűlve az igazak, hogy megmentettél engem!
{143:1} Dávid zsoltára. Örökkévaló, halld meg imádságomat! Hallgasd meg kérésemet! Válaszolj nekem igazságod és hűséged szerint!
{143:2} Kérlek, ne perelj velem, szolgáddal, hiszen veled szemben senkinek nem lehet igaza!
{143:3} Ellenségem üldöz, összetör, földre tipor, életemre tör, sírgödör mélyére akar taszítani, a rég meghaltak közé.
{143:4} Szellemem már fárad, reményét veszti, szívem is dermedten hallgat.
{143:5} Mégis eszembe jutnak tetteid, Örökkévaló, elgondolom éveimet és kezed munkáit.
{143:6} Feléd nyújtom kezeimet, szomjas lelkem utánad sóvárog, Örökkévaló, ahogy a száraz föld esőért kiált! Selah
{143:7} Siess hozzám, Örökkévaló, segíts, már alig pislákol bennem a szellemem! Ne fordulj el tőlem, mert hamarosan a halottakhoz leszek hasonló!
{143:8} Hadd halljam minden reggel újra jóságodat, hiszen benned bízom! Mutasd meg, melyik úton induljak el, mert hozzád emelem lelkemet!
{143:9} Örökkévaló, hozzád menekülök védelemért, ments meg ellenségeimtől!
{143:10} Taníts akaratod teljesítenem, te vagy Istenem! Jó Szellemed vezéreljen engem egyenes úton!
{143:11} Mentsd meg életem, Örökkévaló, saját magadért! Igazságod szerint húzz ki a bajokból!
{143:12} Mutasd meg, hogy szeretsz, és verd meg ellenségeimet! Pusztítsd el, akik életemre törnek, mert szolgád vagyok!
{144:1} Dávidé. Áldott legyen Kősziklám, az Örökkévaló! Ő tanítja kezem hadakozni, ujjaimat harcolni.
{144:2} Szeret és megvéd engem! Erős váram ő a hegytetőn, megmentőm és pajzsom, benne bízom! Népemet ő veti uralmam alá.
{144:3} Örökkévaló, micsoda az ember, hogy törődsz vele? Az emberfia, hogy gondod van rá?
{144:4} Hiszen az ember, mint a tűnő lehelet, életének napjai, mint a múló árnyék!
{144:5} Hajtsd félre az egeket, és szállj le, Örökkévaló! Érintsd meg a hegyeket, hogy füstölögjenek!
{144:6} Villámaiddal sújts ellenségeimre, szórd szét őket, lődd ki nyilaidat, hogy összezavarodjanak!
{144:7} Nyújtsd le kezed, és ments ki a bajból! Húzz ki ellenségeim tengeréből, szabadíts meg az idegenek seregétől,
{144:8} mert szájuk hazugságot szól, jobb kezük gonoszságot művel!
{144:9} Istenem, új éneket éneklek neked! Tízhúrú hárfával dicsérlek téged!
{144:10} A királyok kezedből kapják a győzelmet, te szabadítod meg szolgádat, Dávidot is a gonoszok kardjától!
{144:11} Szabadíts meg az idegenek seregétől, mert szájuk hazugságot szól, jobb kezük gonoszságot művel!
{144:12} Fiaink erősek legyenek, mint az ifjan nagyra nőtt facsemeték, leányaink, mint a palota gyönyörű faragott oszlopai!
{144:13} Raktáraink legyenek színültig gabonával, juhaink szaporodjanak a legelőkön ezerszám!
{144:14} Harcosaink fegyvere legyen erős, ellenség ne törhessen városainkba, senki ne vonuljon hadba, és kiáltás ne legyen utcáinkon!
{144:15} Bizony, áldott az a nép, amelynek ilyen jól megy a sora! Milyen boldog az a nemzet, amelynek Istene az Örökkévaló!
{145:1} Dávid zsoltára. Én Istenem, Királyom, dicsérlek téged! Örökké áldom neved!
{145:2} Minden nap áldalak, dicsérem neved örökké!
{145:3} Nagy az Örökkévaló és méltó, hogy dicsérjük, nagysága felmérhetetlen, végtelen!
{145:4} Nemzedék nemzedéknek hirdeti tetteid, hatalmas tetteid dicsérik mindannyian!
{145:5} Fenséges dicsőséged szépségén, csodás tetteiden elmélkedem!
{145:6} Félelmetes hatalmadról beszélnek mindannyian, én pedig csodás tetteidet hirdetem!
{145:7} Emlékeznek, mennyi jót adtál nekik, igazságos tetteidről énekelnek.
{145:8} Jóságos az Örökkévaló, és kegyelmes, türelme hosszan tart, szeretete hatalmas!
{145:9} Jóindulatú és nagylelkű mindenkihez, irgalmas minden teremtményéhez!
{145:10} Dicsérjen hát téged minden teremtményed, Örökkévaló! Áldanak mind, akik hűséggel követnek téged.
{145:11} Uralkodásod dicsőségét hirdetik, hatalmad nagyságát magasztalják,
{145:12} hogy mindenki megismerje hatalmas tetteid, s hogy lássák uralkodásod dicsőségét!
{145:13} Királyságod nemzedékről nemzedékre megmarad, királyi uralmad örökké tart! Az Örökkévaló megtartja ígéretét, és minden tette hűségéből fakad.
{145:14} Felemeli az Örökkévaló az elesetteket, felsegíti az elnyomottakat!
{145:15} Minden élő tőled várja ételét, te pedig idejében adsz nekik!
{145:16} Megnyitod kezed, enni adsz nekik, megelégítesz minden élőt bőségesen!
{145:17} Bizony, mind jó és igazságos, amit az Örökkévaló tesz! Minden tette hűséges szeretetéből fakad!
{145:18} Közel van mindenkihez, aki segítségül hívja őt, aki tiszta szívből hozzá kiált!
{145:19} Teljesíti azok kívánságát, akik tisztelik és félik őt, meghallgatja segélykiáltásukat, és megsegíti őket.
{145:20} Az Örökkévaló megvédi, akik szeretik őt, de a gonoszokat elpusztítja.
{145:21} Az Örökkévaló dicséretét hirdetem! Szent nevét áldja örökké, aki él!
{146:1} Dicsérjétek az Örökkévalót! Hallelújah! Lelkem, dicsérd az Örökkévalót!
{146:2} Dicsérem az Örökkévalót, amíg csak élek! Dicséretet énekelek Istenemnek, amíg csak vagyok!
{146:3} Ne a vezetőkben bízzatok, ne az emberek fiaiban, mert nem tudnak megmenteni!
{146:4} Hiszen lelkük elszáll, testük a földbe tér vissza, és terveik szertefoszlanak.
{146:5} De akinek Jákób Istene a segítsége, aki az Örökkévalóban, Istenében bízik, milyen boldog az!
{146:6} Mert az Örökkévaló teremtette a Mennyet, a Földet, a tengert, és mindent ami bennük él. Hűségesen megőrzi ő, akik benne bíznak!
{146:7} Igazságot szolgáltat az elnyomottnak, kenyeret ad az éhezőnek, az Örökkévaló kiszabadítja a foglyokat!
{146:8} Az Örökkévaló megnyitja a vakok szemét, az Örökkévaló felemeli az elesetteket, az Örökkévaló szereti az igazszívűeket,
{146:9} az Örökkévaló megvédi a jövevényeket, segíti az árvákat és özvegyeket, de a gonoszok terveit felforgatja!
{146:10} Az Örökkévaló uralkodik mindörökké! Istened uralkodik nemzedékről nemzedékre, Sion! Dicsérjétek az Örökkévalót! Hallelújah!
{147:1} Dicsérjétek az Örökkévalót, mert jó! Énekeljetek dicséretet Istenünknek, mert őt méltóképpen dicsérni jó!
{147:2} Az Örökkévaló felépíti Jeruzsálemet, Izráel szétszórt népét újra összegyűjti.
{147:3} Felemeli a megalázottakat, meggyógyítja sebeiket.
{147:4} Elrendezi a csillagokat, nevükön szólítja őket.
{147:5} Nagy a mi Urunk, és nagy a hatalma, bölcsessége végtelen!
{147:6} Az Örökkévaló felemeli az alázatosokat, de megalázza a gonoszokat.
{147:7} Énekeljetek hálával az Örökkévalónak, dicsérjétek hárfával Istenünket,
{147:8} aki felhőkkel borítja be az eget, esővel öntözi a földet, és a hegyeken füvet növeszt.
{147:9} Enni ad az állatoknak, s a károgó hollókat megeteteti.
{147:10} Nem a lovak erejében vagy a harcosok izmaiban gyönyörködik,
{147:11} azokat kedveli az Örökkévaló, akik imádják és tisztelik őt, akik kegyelmében bíznak!
{147:12} Jeruzsálem, dicsérd az Örökkévalót! Sion, dicsérd Istenedet!
{147:13} Megerősíti kapuidat és záraidat, megáldja benned fiaidat!
{147:14} Békességet ad határaidon, jól tart téged a legjobb búzával.
{147:15} Leküldi a földre parancsszavát, hirtelen célhoz ér minden szava.
{147:16} Hóval takarja be a földet, fehér gyapjútakaróval, dér száll szavára, mint a hamu,
{147:17} jégesőt hullat, mint köveket. Ki állhat ellen a fagynak, amit küld?
{147:18} De ha elküldi szavát, elolvad a hó, a jég, szelet támaszt, és a vizek újra csörgedeznek!
{147:19} Elküldte szavát Jákóbnak, törvényét és rendeletét Izráel népének!
{147:20} Más népekkel nem bánt így soha, azok nem ismerik törvényeit! Dicsérjétek az Örökkévalót! Hallelújah!
{148:1} Dicsérjétek az Örökkévalót! Dicsérjétek az Örökkévalót a Mennyben! Dicsérjétek a magasságban!
{148:2} Dicsérjétek őt, ti angyalok, mind! Dicsérjétek őt seregei!
{148:3} Dicsérd őt Nap és Hold! Dicsérjétek ragyogó csillagok!
{148:4} Dicsérje őt legmagasabb Menny! Dicsérje még az ég feletti víz is!
{148:5} Dicsérjék az Örökkévalót, kinek parancsszava teremtette őket!
{148:6} Mert örökre megerősítette őket, és megszabta törvényeiket, hogy pályájukról le ne térjenek!
{148:7} Dicsérjétek az Örökkévalót, ti földi lények, nagy tengeri állatok és az egész óceán!
{148:8} Dicsérjétek őt ti is, kik parancsát teljesítitek: tűz és jégeső, hó és köd, viharos szelek,
{148:9} hegyek és dombok, gyümölcsfák és cédrusok,
{148:10} vadak és háziállatok, négylábúak és repdeső madarak!
{148:11} Dicsérjétek őt, földi királyok és nemzetek, minden földi uralkodó és bíró,
{148:12} fiúk és leányok, idősek és gyerekek!
{148:13} Dicsérjétek mind az Örökkévaló nevét, mert csak ő méltó erre! Dicsősége nagyobb, mint a Föld és az Ég!
{148:14} Megnöveli népe hatalmát, dicsérje hát, aki hűséges hozzá! Dicsérje őt Izráel népe, a nép, amely közel van szívéhez! Dicsérjétek az Örökkévalót! Hallelújah!
{149:1} Dicsérjétek az Örökkévalót! Énekeljetek az Örökkévalónak új éneket! Dicsérjétek őt, mikor szentjei összegyűlnek!
{149:2} Izráel népe örüljön Teremtőjének! Sion gyermekei örüljenek Királyuknak!
{149:3} Dicsérjék nevét tánccal, dobokkal és hárfával!
{149:4} Mert gyönyörködik népében az Örökkévaló, szabadításával dicsőíti meg az elnyomottakat!
{149:5} Örüljenek hát szentjei a szabadításnak, és ujjongjanak pihenőhelyükön!
{149:6} Isten dicsérete legyen torkukban, kétélű kard a kezükben,
{149:7} hogy bosszút álljanak az idegeneken, és megbüntessék a népeket,
{149:8} hogy láncra verjék királyaikat, vasbilincsbe vezéreiket,
{149:9} végrehajtsák rajtuk Isten írott ítéletét! Dicsőségére lesz ez az Örökkévaló minden szentjének! Dicsérjétek az Örökkévalót! Hallelújah!
{150:1} Dicsérjétek az Örökkévalót! Dicsérjétek Istent szentélyében! Dicsérjétek őt hatalma helyén, a Mennyben!
{150:2} Dicsérjétek hatalmas tetteiért, dicsérjétek nagyságához méltóan!
{150:3} Dicsérje őt a trombita hangja, dicsérje lant és hárfa zengése!
{150:4} Dicsérjétek dobokkal és tánccal, dicsérjétek húros hangszerekkel és fuvolával!
{150:5} Dicsérjétek csengő cintányérral, dicsérjétek hangos cintányérral!
{150:6} Aki csak él, mind dicsérje az Örökkévalót! Dicsérjétek az Örökkévalót! Hallelújah!
