{i1:1} Prófécia a Júdára következő ítéletről
{1:1} Ez az Örökkévaló üzenete, amely akkor érkezett Zofóniáshoz, amikor Júdában Jósiás király, Ámón fia uralkodott. Zofóniás apja Kúsi, annak apja Gedaljá, annak apja Amarjá, annak apja pedig Ezékiás volt.
{1:2} Ezt mondja az Örökkévaló: „Kipusztítok, bizony, kipusztítok mindent az egész földről!
{1:3} Elpusztítok embereket és állatokat, az ég madarait és a tenger halait, elpusztítom a bálványimádókat, és azt is, amit imádtak. Bizony, kiirtom az embert a föld színéről!” — ezt mondja az Örökkévaló. —
{1:4} „Megbüntetem Júda és Jeruzsálem lakóit, kiirtom közülük a bálványokat, hogy még írmagjuk sem marad. Kiirtom Baál és a többi bálványok papjait,
{1:5} meg azokat, akik az ég seregét imádják a házuk tetején, akik leborulnak az Örökkévaló előtt, és imádják őt, de ugyanúgy leborulnak Molok előtt is.
{1:6} Kiirtom azokat is, akik elfordultak az Örökkévalótól, többé már nem szolgálják őt, s tanácsát nem keresik.”
{1:7} Hallgassatok el, Uram, az Örökkévaló előtt, mert az ő napja közeleg! Áldozatot készített az Örökkévaló, és megszentelte meghívottait.
{1:8} Ezt mondja az Örökkévaló: „Áldozatom napján megbüntetem a fejedelmeket a király családját, és mindazokat, akik idegen ruhákba öltöznek.
{1:9} Megbüntetem azokat, akik átlépik a küszöböt, Uruk házát pedig erőszakkal és csalással töltik meg.”
{1:10} Ezt mondja az Örökkévaló: „Azon a napon jajkiáltás hallatszik Jeruzsálemben az Újváros és a Hal-kapu felől, és rombolás zaja a dombokról.
{1:11} Az Alsóváros lakói sírnak és jajgatnak, mert elpusztultak a kereskedők és a pénzváltók mindannyian.
{1:12} Akkor lámpást fogok, s átkutatom Jeruzsálemet, megbüntetem az önelégült kevélyeket, akik azt gondolják: »Nem használ nekünk az Örökkévaló semmit, de nem is büntet meg!«
{1:13} Bizony, elpusztulnak szép házaik, és gazdagságuk az ellenség zsákmánya lesz! Bár házat építettek, de nem laknak majd benne, szőlőt telepítettek, de nem isszák annak borát.”
{1:14} Az Örökkévaló nagy napja sietve közeleg, hamar megérkezik, itt van már a küszöbön! Keserves sírás hangja hallatszik az Örökkévaló napján! Még az erős harcosok is sírnak és jajgatnak.
{1:15} Mert az Örökkévaló haragjának napja lesz az a nap: az elnyomás és nyomorúság napja, a pusztítás és pusztulás napja, sűrű felhők, homály és sötétség napja,
{1:16} amikor a sófárt megfújják, és csatakiáltás hallatszik, mikor a városfalakat rohamozzák, és a bástyákat ostromolják.
{1:17} Ezt mondja az Örökkévaló: „Megszorongatom az embereket, s tapogatva botorkálnak majd, mint a vakok, mert vétkeztek az Örökkévaló ellen. Kiontják vérüket, mint a vizet, holttestük szerteszét hever a földön, mint a ganéj.
{1:18} Nem menti meg őket sem aranyuk, sem ezüstjük az Örökkévaló haragjának napján! Mert féltő szeretetének tüzében az egész föld megég. Bizony, véget vet az Örökkévaló, hirtelen véget vet a föld lakóinak!”
{i2:1} Térj eszedre, szállj magadba!
{2:1} Térj eszedre, szállj magadba, te szégyentelen nemzet, amíg nem késő!
{2:2} Térj eszedre, mielőtt rád szakadna az ítélet, amelyet az Örökkévaló már kihirdetett! Hiszen a napok hirtelen elszállnak, mint szélben a polyva! Szállj magadba, mielőtt rád zúdul az Örökkévaló izzó haragja, mielőtt elérkezik az Örökkévaló haragjának napja!
{2:3} Keressétek az Örökkévalót mindannyian, ti, akik alázatosan éltek e földön, akik benne bíztok, és engedelmeskedtek parancsainak! Törekedjetek az igazságosságra és az alázatosságra, talán elrejt titeket haragja napján az Örökkévaló!
{i2:4} Prófécia a filiszteusokról
{2:4} Mert az a nap bizony eljön, Gáza városa lakatlanná lesz, Askelón teljesen elpusztul, Asdód lakóit délben űzik ki házaikból, Ekrónban sem marad életben senki!
{2:5} Jaj a tengerparton lakóknak, a Kréta szigetéről származóknak! Azt mondja az Örökkévaló, aki határozott felőletek: „Jaj nektek filiszteusok, akik Kánaán földjén laktok! Egészen elpusztítalak benneteket!”
{2:6} A tengerparti városok helye lakatlan legelővé lesz, pásztorok tanyáznak ott, és juhnyájak pihennek.
{2:7} Júda népének maradéka letelepszik majd a tengerpart vidékén, ők legeltetik ott nyájaikat, ők pihennek este Askelón elhagyott házaiban. Mert Istenük, az Örökkévaló, jóra fordítja népe sorsát, és száműzötteiket hazahozza.
{i2:8} Prófécia Moábról, Ammonról és Kúsról
{2:8} „Jól hallottam, Moáb népe hogyan gyalázta népemet. Hallottam, mikor az ammoniak szidalmazták őket, és kérkedtek, hogy földjüket elfoglalják.
{2:9} Emiatt, életemre mondom — így szól az Örökkévaló, a Seregek Ura, Izráel Istene — , hogy Moáb úgy jár, mint Sodoma, és Ammon népe, mint Gomora lakói! Földjük pusztaság lesz örökre, terméketlen sós sivatag, ahol csak tövis és gyom terem. Népem maradéka pedig kifosztja Ammon és Moáb országát, és akik élve maradnak népemből, elfoglalják Ammon és Moáb földjét.”
{2:10} Ez lesz a jutalma büszkeségüknek, mivel gyalázták és megalázták az Örökkévalónak, a Seregek Urának népét.
{2:11} Rettenetesen bánik velük az Örökkévaló: kipusztítja a földről az idegen isteneket! Azután minden nemzet csak őt fogja imádni, ki-ki a maga országában, még a távoli szigeteken és tengerpartokon is!
{2:12} „Bizony, így lesz veletek is, Kús népe! Kardom lesújt rátok, és halálra sebez!” — ezt mondja az Örökkévaló.
{i2:13} Prófécia Asszíriáról
{2:13} Kinyújtja kezét az Úr észak felé, lesújt Asszíriára, és elpusztítja őket! Lakatlan romhalmazzá rombolja Ninivét, és kietlen sivataggá teszi.
{2:14} Helyén nyájak legelnek, romjain vadállatok tanyáznak. Baglyok fészkelnek a ledőlt oszlopok közt, rikoltoznak a leomlott falakon, s a küszöbön hollók kárognak. Bizony, csupasz és kifosztott lesz a hatalmas cédrus!
{2:15} Ez lesz a sorsa Ninivének, mely most biztonságban érzi magát, oly büszke hatalmára, s azt képzeli magáról, nincs hozzá hasonló a földön. Mégis egészen elpusztul, vadállatok tanyája lesz. Aki csak látja, elrémül, és döbbenten csóválja fejét.
{i3:1} Prófécia Jeruzsálem ellen
{3:1} Jaj a városnak, amely az Örökkévaló ellen lázad, engedetlen, tisztátalan, s elnyomja lakosait!
{3:2} Nem hallgatott az Örökkévaló szavára, ellenállt a fenyítésnek, nem bízott benne, és nem Istenét kereste.
{3:3} A város vezetői zsákmányra éhes oroszlánok, bírái, mint az éhes farkasok: amit megragadnak, abból reggelre semmi sem marad!
{3:4} Prófétái hitvány csalók, papjai tisztátalanná tették, ami szent, és erőszakot követtek el a Törvényen.
{3:5} Csak az Örökkévaló igazságos a városban! Csak ő nem tesz semmi törvénytelent. Sőt, minden reggel napvilágra hozza igazságos ítéletét, egyszer sem mulasztja el! De az igazságtalanok még csak nem is szégyellik magukat!
{3:6} Ezt mondja az Örökkévaló: „Nemzeteket irtottam ki a földről, váraik romokban hevernek, utcáikon senki sem jár, elpusztultak teljesen, városaikat lerombolták, lakatlan romhalmaz maradt belőlük.
{3:7} Azt gondoltam: ez a város tanul példájukból, tisztelni és félni fog engem, elfogadja a figyelmeztetést, akkor nem pusztul el lakóhelyük, nem kell megbüntetnem őket. De nem! Már kora reggel, ahogy fölkeltek, megint csak rosszra igyekeztek.
{3:8} Azért hát, várjatok csak rám — mondja az Örökkévaló — , amíg ítélethez kezdek! Mert elhatároztam, hogy összegyűjtök minden nemzetet, összeszedem a népeket, és általuk öntöm rátok izzó haragomat! Féltő szeretetem tüzében az egész föld megég!
{i3:9} Prófécia Izráel maradékáról
{3:9} Akkor változtatom át a nemzetek beszédét, hogy tiszta nyelven szóljanak, hogy segítségül hívják az Örökkévaló nevét, s egy akarattal szolgálják és tiszteljék őt.
{3:10} Akkor imádóim eljönnek, ajándékokat és áldozatokat hoznak nekem még Kús folyóin túlról is, a városba, amelyből szétszórtam népemet.
{3:11} Izráel népe, azon a napon már nem kell szégyenkezned vétkeid miatt, amelyekkel lázadtál ellenem, mivel kiválogatom közüled azokat, akik büszkén kérkednek. Nem fognak többé kevélykedni szent hegyemen!
{3:12} Csak a szegényeket és elnyomottakat hagyom meg közületek, akik egyedül az Örökkévalóban bíznak.
{3:13} Mert Izráel maradéka nem szól és nem cselekszik hamisan, nem károsít meg senkit hazug beszéddel. Hanem olyanok lesznek, mint a juhnyáj: békességben legelnek, zavartalan pihennek, fel nem riasztja őket senki.”
{i3:14} Örömének
{3:14} Sion leánya, énekelj! Ujjongva kiálts, Izráel! Örülj és vigadj Jeruzsálem leánya!
{3:15} Véget vetett az Örökkévaló büntetésednek, elsöpörte ellenségeidet! Izráel Királya, az Örökkévaló közöttetek lakik, nem kell többé félnetek senkitől!
{3:16} Azon a napon így bíztatják Jeruzsálemet: „Ne félj Sion, ne csüggedj, légy erős!
{3:17} Istened, az Örökkévaló, veled van! Legyőzhetetlen harcos, megment ő, és megszabadít!” Hogy fog ujjongani, mennyire megörül majd neked! Szeretetében szótlanul gyönyörködik benned, majd ujjongva kiált örömében,
{3:18} mint Jeruzsálemben az ünneplő tömeg. „Leveszem rólad a gyalázatot, elűzöm ellenségeidet.
{3:19} Nézd, elbánok elnyomóiddal! De meggyógyítom, a megnyomorítottakat, és összegyűjtöm a szétszórtakat. Gyalázatukat dicsőséggé változtatom, s az egész világ dicsérni fogja őket!
{3:20} Bizony, azon a napon összegyűjtelek és hazahozlak, szégyeneteket dicsőséggé változtatom, s a föld minden népe dicsérni fog, mikor sorsotokat a szemetek láttára jóra fordítom!” — ezt mondja az Örökkévaló.
