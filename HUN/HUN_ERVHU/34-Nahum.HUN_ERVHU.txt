{i1:1} Zsoltár
{1:1} Prófécia Ninive ellen. Az elkósi Náhum látomásának könyve.
{1:2} Féltőn szerető Isten az Örökkévaló, aki megfizet ellenségeinek. Bizony, bosszút áll izzó haraggal, és megfizet gyűlölőinek. Felgyűlt haragja készen áll, hogy ellenségeire zúduljon.
{1:3} Türelmes az Örökkévaló, és nagy erejű, de a bűnöst nem hagyja büntetlenül. Viharban és forgószélben jár, s lába nyomán felhők kavarognak,
{1:4} mikor haraggal rákiált a tengerre, az megretten és kiszárad, s a folyók mind kiapadnak. Szavára elfonnyadnak Básán legelői, elszáradnak Kármel dús kertjei és Libanon virágai.
{1:5} Az Úr előtt remegnek a hegyek, szétmállanak a dombok. Tekintetétől reszket a föld, megretten az egész világ, s a föld lakói remegnek.
{1:6} Ki állhat meg haragja előtt? Izzó indulata hevét ki viselheti el? Mikor haragja kitör, mint a tűzfolyam, még a sziklákat is összezúzza!
{1:7} Jó az Örökkévaló! Biztos menedéke azoknak, akik a veszedelem idején hozzá menekülnek. Ismeri és megmenti őket.
{1:8} De pusztító áradattal söpri el gyűlölőit, s ellenségeit a sötétségbe űzi.
{i1:9} Prófécia Asszíria bukásáról
{1:9} Ti akartok az Örökkévaló ellen terveket szőni? Hiszen ő nyomtalanul eltöröl titeket a föld színéről!
{1:10} Bizony, teljesen elpusztít benneteket, ahogy a tűz a tövist megégeti, mint ahogy a száraz tarlót a láng felperzseli.
{1:11} Emlékezz, Ninive, tőled indult útnak, aki gonoszt gondolt az Örökkévaló ellen! De hiába tervezett gonosz terveket!
{1:12} Ezt mondja az Örökkévaló: „Bár Asszíria serege hatalmas és erős, mégis levágják őket, és eltűnnek. Téged pedig, népem, bár megaláztalak, de többé nem foglak megalázni.
{1:13} Elnyomóid igáját most már letöröm nyakadról, és köteleidet elszaggatom.”
{1:14} Felőled, Asszíria, az Örökkévaló így határozott: „Nem lesz senki, aki nevedet továbbvigye, isteneid templomából kipusztítom bálványaidat, megásom sírodat, mert gonosz vagy, és utálatos.”
{1:15} Nézd Júda, már jön a hegyeken, aki jó hírt hoz neked, és békességet hirdet! Most már ünnepeld szent ünnepeidet, teljesítsd, amit a veszedelem idején az Úrnak ígértél! Nem tapos többé rajtad a gonoszok serege, mert egészen elpusztult, megsemmisült!
{i2:1} Ninive ostroma és pusztulása
{2:1} Pusztító sereg vonul föl ellened, Ninive, őrizd falaidat, figyeld az utakat, készülj az ostromra, szedd össze minden erődet!
{2:2} Az Örökkévaló helyreállítja Jákób népének dicsőségét! Bár ellenségeik egészen kifosztották őket, mint ahogy levágják a tőkéről szőlővesszőket, mégis megújítja az Örökkévaló Izráel dicsőségét!
{2:3} Ütközetre készülnek a harcosok, karjukon vörös pajzsok, s ruhájuk is vörös. Harci szekereiken vörösen csillog a bronz, türelmetlenül toporzékolnak a lovak, ahogy felsorakoznak a csata előtt.
{2:4} Vadul száguldoznak szekereik, fel-alá robognak Ninive utcáin, mint a villámok, úgy futkosnak, mint a fáklyák, úgy ragyognak.
{2:5} Előszólítják legbátrabb harcosaikat, botladozva rohannak az ostromra, fölmásznak a falakra, készítik a védőtetőt, hozzák a faltörő kost.
{2:6} A folyó gátjai megnyílnak, s a palota falai leomlanak.
{2:7} Megfosztják hatalmától a királynőt, s fogságba hurcolják. Rabszolganői zokogva gyászolják, s mellüket verve nyögnek, mint a galambok.
{2:8} Úgy járt Ninive, mint a víztároló, amelyből minden víz elfolyt. „Álljatok meg! Ne fussatok!” — kiáltanak, mégis mindenki menekül.
{2:9} „Raboljatok ezüstöt, szerezzetek aranyat! Mennyi drága kincs, micsoda zsákmány!”
{2:10} Mindenütt romok és pusztulás, dúlás és fosztogatás! A lakosok szíve megdermed, térdük remeg, arcuk elsápad, derekuk meggörnyed.
{2:11} Mivé lett a város, a híres oroszlánok tanyája, az oroszlánkölykök barlangja? Ahol a hím és nőstény oroszlán a kölykeiket biztonságban nevelték,
{2:12} ahová gazdag zsákmányt hordtak, megtöltötték prédával, s kölykeiket etették — ugyan hová lett?
{2:13} Ezt mondja az Örökkévaló, a Seregek Ura: „Figyelj rám, Ninive! Mostantól ellenséged leszek, harci szekereidet elégetem, oroszlánkölykeidet fegyver öli meg, rablásodnak véget vetek, s követeid fenyegető szavát nem hallják többé a nemzetek!”
{i3:1} Jaj a gyilkosok városának!
{3:1} Nézzétek a gyilkosok vérengző városát! Hogy tele van hazugsággal, és rablott zsákmánnyal!
{3:2} Harci szekerek robognak Ninive utcáin, kerekeik dübörögnek, ostorcsattogás, lovak dobogása hallik.
{3:3} Száguldoznak a lovasok, kardjuk villog, dárdájuk fénylik! Holtak hevernek szerteszét, halmokban tornyosulnak a hullák, megbotlanak bennük még a lovak is.
{3:4} Bizony, így jár Ninive, a szépséges prostituált, a varázslás mestere, akinek semmi sem volt elég. Paráznaságával rabul ejtett sok nemzetet, varázslásával leigázott népeket!
{i3:5} Ellened fordulok, Ninive!
{3:5} Azt mondja az Örökkévaló, a Seregek Ura: „Most ellened fordulok, Ninive, megbüntetlek és megszégyenítelek: szoknyádat fejedre borítom, hadd lássák a népek meztelenségedet, s a királyságok szégyenedet!
{3:6} Szemetet szórok arcodba, gyalázatos leszel, és kigúnyolnak a népek.
{3:7} Aki csak lát téged, rémülten elszalad, és ezt mondja: »Hogy elpusztult Ninive! De ki bánkódik miatta? Ugyan, ki fogja vigasztalni őt?«”
{3:8} Azt hiszed, különb vagy Tébánál Hiszen azt is védték a Nílus ágai, vizek vették körül, mint erős várfalak.
{3:9} Etiópia és Egyiptom adta neki erejét, Pút és Líbia segítette,
{3:10} mégis fogságba hurcolták lakóit, falhoz verték a csecsemőit, főembereire sorsot vetettek, vezetőit láncra verték!
{3:11} Így jársz te is, Ninive! Elesel, mint a részeg, és menedéket keresel, hogy elrejtőzhess ellenségeid elől.
{3:12} Erős váraid hamar elesnek, mint a fügefa lehullatja első gyümölcseit. Mikor a fát megrázod, fügéje mindjárt a szájadba hull.
{3:13} Harcosaid mind olyanok lesznek, mint az asszonyok. Országod kapui megnyílnak támadóid előtt, záraidat tűz égeti el.
{3:14} Készülj az ostromra, gyűjts vizet, taposd az agyagot, készíts téglát, javítsd a falat!
{3:15} De hiába! Megemészt a tűz, fegyverrel ölnek meg, s minden elpusztul, mint sáskajárás idején a mező. Hogy terjeszkedtél, Ninive! Lakóid megsokasodtak, mint a sáskák,
{3:16} kereskedőid többen voltak, mint égen a csillagok! Lám, a sáskaraj is így pusztít: ha már mindent fölfalt, elrepül, eltűnik nyomtalanul.
{3:17} Hivatalnokaid és írnokaid serege, mint a sáskák felhője, mely hideg időben a kőkerítéseken gyülekezik, de ha rásüt a nap, elrepül, nem tudni, hová.
{3:18} Asszíria királya! Vezéreid örökre elaludtak, fejedelmeid csendben nyugszanak. Néped elszéledt a hegyeken, s nincs, aki összegyűjtse őket.
{3:19} Nincs orvosság sebedre, halálos az, gyógyíthatatlan! Pusztulásod hírére minden nemzet tapsol és örül, mert ki ne szenvedett volna kegyetlen gonoszságodtól!
