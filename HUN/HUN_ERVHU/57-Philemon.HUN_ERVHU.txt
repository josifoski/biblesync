{1:1} Pál, Jézus Krisztus foglya és Timóteus testvér üdvözletünket küldjük Filemonnak, kedves munkatársunknak.
{1:2} Üdvözöljük Appiát, nővérünket, Arkhipposzt, a harcostársunkat, és az egész helyi gyülekezetet, amely Filemon házában szokott összejönni.
{1:3} Atyánk, az Isten, és Urunk, Jézus Krisztus adjon nektek kegyelmet és békességet!
{i1:4} Hálát adok érted
{1:4} Mindig hálát adok Istenemnek, amikor érted imádkozom, Filemon,
{1:5} mert hallom, milyen hűség és isteni szeretet van benned az Úr Jézus és mindazok iránt, akik Istenhez tartoznak.
{1:6} Azért imádkozom, hogy az a hit, amely közös bennünk, vezessen el téged azoknak a jó dolgoknak a teljes felismerésére, amelyeket Krisztusban kaptunk.
{1:7} Testvérem, sokszor megmutattad, hogy isteni szeretettel szereted a testvéreket, és ezzel felbátorítottad őket. Ezzel engem is megerősítettél, és nekem is nagy örömet szereztél.
{i1:8} Fogadd vissza Onézimoszt testvérként!
{1:8} Filemon, szeretnék valamit kérni tőled. Igaz, a Krisztustól kapott felhatalmazásommal ezt akár meg is parancsolhatnám neked, hiszen illő lenne, hogy megtedd.
{1:9} A szeretet kedvéért mégis inkább kérlek. Igen, én magam kérlek, az öreg Pál, aki most Krisztus Jézusért vagyok fogságban.
{1:10} Onézimoszért, a fiamért szeretnélek kérni valamire, aki olyan a számomra, mintha valóban a fiam lenne, hiszen itt, a fogságban lett a fiammá.
{1:11} Régebben talán haszontalan szolgád volt, Filemon, de most már neked is, nekem is hasznos lett.
{1:12} Visszaküldöm hát Onézimoszt hozzád, és vele a szívemet is.
{1:13} Szerettem volna magam mellett tartani, arra az időre, amíg az örömhír miatt fogságban vagyok, mert ha itt maradt volna, helyetted is segített volna nekem.
{1:14} De a belegyezésed nélkül nem akartam semmit tenni, hogy ne kényszerből tegyél jót, hanem önként, saját elhatározásodból.
{1:15} Onézimosz talán azért hagyott el téged egy kis időre, hogy most örökre visszakapd,
{1:16} de már nem úgy, mint rabszolgádat, hanem jóval többet: mint kedves testvéredet! Nagyon megszerettem őt, de te még jobban fogod szeretni. Nemcsak úgy, mint akármelyik embert, hanem mint az Úrban testvéredet.
{1:17} Ha tehát igazán barátodnak tartasz, akkor úgy fogadd vissza Onézimoszt, mint ahogy engem fogadnál.
{1:18} Ha bármivel megkárosított téged, vagy tartozna neked, én fogom megfizetni helyette.
{1:19} Én, Pál, saját kezemmel írom ezt: mindent visszafizetek, amivel Onézimosz tartozik neked. Igaz, te magad is tartozol nekem az életeddel — de ezt nem is kell mondanom.
{1:20} Testvérem, kérlek, tedd meg nekem ezt a szívességet az Úrért! Vidámíts fel engem Krisztusban!
{1:21} Úgy írom ezt a levelet, hogy biztos vagyok benne, megteszed, amire kérlek, sőt, még annál is többet.
{1:22} Egyúttal kérlek, készíts elő a számomra egy szobát a házadban! Remélem, hogy Isten válaszolni fog imádságaitokra, és hamarosan meglátogatlak benneteket.
{i1:23} Üdvözletek
{1:23} Köszöntését küldi Epafrász, aki velem együtt raboskodik Jézus Krisztusért.
{1:24} Munkatársaim — Márk, Arisztarkhosz, Démász és Lukács — is köszöntenek.
{1:25} Az Úr Jézus Krisztus kegyelme legyen a szellemetekkel!
