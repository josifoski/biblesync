{i1:1} Pere van az Örökkévalónak Izráel népével
{1:1} Ézsaiásnak, Ámóc fiának látomásai. Isten ezeket Jeruzsálemmel és Júda királyságával kapcsolatban mutatta Ézsaiásnak azokban az években, amikor ott a következő királyok uralkodtak: Uzzijjá, azután Jótám, majd Áház, azután Ezékiás.
{1:2} Ezt mondja az Örökkévaló: „Halljátok meg, egek! Figyelj rám, föld, most én szólok: Fiaimat fölneveltem, naggyá tettem, mégis elfordultak tőlem!
{1:3} Gazdáját ismeri még az ökör is, urának jászlát a szamár sem felejti, csak Izráel nem ismer engem, saját népem nem figyel rám!
{1:4} Jaj, bűnösök nemzete! Nép, amelyet vétkek súlyos terhe nyom, gonosztevők utódai, elvetemült fiak! Elhagyták az Örökkévalót, megvetették Izráel Szentjét, megharagították, és elfordultak tőle.
{1:5} Ugyan miért vesződjek még veletek? Hiába fenyítelek, annál inkább ellenkeztek. Minden fej beteg, és minden szív erőtlen.
{1:6} Tetőtől talpig nincs e nemzetben egy tenyérnyi ép hely, csak vérző sebek, gennyes kelések, ütések nyomai! Ki sem mosták, be sem kötötték, olajjal sem gyógyították.
{1:7} Országotok pusztasággá lett, városaitok elégtek a tűzben, földeteket szemetek láttára idegenek emésztik, pusztítják és dúlják.
{1:8} Sion leánya magára maradt, mint elhagyott csőszkunyhó a szőlőben, kalyiba a dinnyeföldön, mint egy ostromlott és körülzárt város.”
{1:9} Bizony, ha az Örökkévaló, a Seregek Ura nem őrzött volna meg közülünk némi maradékot, Sodoma sorsára jutottunk volna, Gomorához lennénk hasonlók!
{i1:10} Elegem van ünnepeitekből!
{1:10} Halljátok meg az Örökkévaló szavát, Sodoma vezetői! Figyeljetek Istenünk tanítására, Gomora lakói!
{1:11} „Minek nekem az áldozati állatok sokasága — mondja az Örökkévaló — , torkig vagyok az oltáron égő kosokkal, s a hizlalt állatok hájával! Nincs kedvemre a bikák, bakok és bárányok vére!
{1:12} Mikor elém jöttök, kinek hiányzik, hogy Templomom udvarán tolongjatok?
{1:13} Ne hozzatok nekem többé haszontalan áldozatot, képmutató ajándékot! Tömjénetek füstjétől is undorodom! Elegem van ünnepeitekből: Újhold, szombat, ünnepre gyülekezés — elég volt! Vétkesek ünneplését nem szenvedhetem!
{1:14} Lelkem utálja Újhold-ünnepeiteket, terhemre vannak az évi nagy összegyülekezések, belefáradtam, hogy elviseljem!
{1:15} Hiába emelitek hozzám könyörgő kezetek, eltakarom arcom imáitok elől. Bármilyen buzgón is könyörögjetek, nem hallgatom meg, amíg kezetekhez vér tapad!
{1:16} Mossátok le! Tisztuljatok meg! Ne lássam többé gonosz tetteitek, ne kövessetek el több gonoszságot!
{1:17} Tanuljatok jót tenni, törekedjetek igazságosan élni, térítsétek jó útra, aki erőszakos, karoljátok fel az árvákat, emeljetek szót az özvegyekért!
{i1:18} Bűneitek vérpirosak, mégis hófehérek lesztek
{1:18} Jöjjetek hát, szálljunk perbe egymással! — mondja az Örökkévaló. — Bár bűneitek vérpirosak, mégis hófehérek lesztek, vétkeitek tűzvörösek, mégis fehérré lesztek, mint a tiszta gyapjú!
{1:19} Ha engedtek szavamnak, ha készséggel követtek, tiétek lesz minden, amit a föld terem.
{1:20} De kard pusztít el benneteket, ha nem hallgattok rám, ha lázadtok ellenem!” — ezt mondja az Örökkévaló.
{i1:21} Hűséges volt ez a város
{1:21} Hűséges volt ez a város, igazság és jogosság városa, hogy lett hát belőle prostituált? Egykor igazságosság lakott benne, miért lett belőle gyilkosok tanyája?
{1:22} Fénylő ezüstöd sötét salakká lett, tiszta borodat felvizezted!
{1:23} Fejedelmeid ellenem lázadtak, tolvajok barátai ők, mind lefizethetők, sóvár pénzhajhász valamennyi. De nem karolják fel az árvát, s az özvegyek ügyével nem törődnek.
{1:24} Ezért hát azt mondja Uram, az Örökkévaló, a Seregek Ura, Izráel Erős Istene: „Jaj nektek, mert megfizetek azoknak, akik ellenem fordultak, bosszút állok ellenségeimen, hogy megszűnjön haragom!
{1:25} Kezembe veszlek, megfenyítelek, kitisztítom belőled az ónt és a salakot. Megtisztítalak, mint ötvös az ezüstöt!
{1:26} Olyan vezetőket adok neked, mint régen, olyan tanácsadókat, mint eleinte. Akkor majd így hívnak, Jeruzsálem: »Hűséges Vár és Igazságos Város.«”
{1:27} Igazságos ítélettel szabadítja meg Siont az Örökkévaló. Akik Sion lakói közül visszatérnek hozzá, igazságosság által menti meg azokat.
{1:28} De a lázadó bűnösöket összetöri, s akik elfordulnak tőle, mind megsemmisülnek.
{1:29} Mert akik bálványaikban gyönyörködtek a tölgyligetekben, megszégyenülnek. Akik idegen istenek kertjeit választották, majd szégyentől pirulnak.
{1:30} Hasonlók lesznek az elszáradó tölgyhöz, vagy a kerthez, amelyet senki sem öntöz.
{1:31} Még a hatalmas is olyan lesz, mint a kenderkóc, minden alkotása, műve, mint a szikra. Együtt égnek porrá, olthatatlanul!
{i2:1} Jöjjetek, menjünk fel az Örökkévaló hegyére!
{2:1} Ezt az üzenetet Ézsaiás, Ámóc fia kapta látomásban, Júda királyságával és Jeruzsálemmel kapcsolatban:
{2:2} Az idők végén az Örökkévaló házának hegye fölülemelkedik a legmagasabb hegyeken, messze kimagaslik a dombok közül, s hozzá gyűlnek mind a nemzetek.
{2:3} Tömegek özönlenek hozzá, s így hívja egyik a másikat: „Jöjjetek, menjünk fel az Örökkévaló hegyére, Jákób Istenének házához, hogy megtanítson bennünket útjaira, s hogy járhassunk ösvényein! Mert Sionból származik a tanítás, Jeruzsálemből jön az Örökkévaló szava.”
{2:4} Igazságosan ítél az Úr a nemzetek között, és megfenyít sok népet, hogy kardjukból ekét kovácsoljanak, lándzsáikból pedig szőlőmetsző késeket. Nép a népre többé kardot nem emel, fiait harcra nem tanítja soha.
{2:5} Jákób népe, jöjjetek, járjunk az Örökkévaló világosságában!
{i2:6} Eljön a Seregek Urának napja!
{2:6} Jákób királyi családja, elhagytad népedet, ezért tele vannak keleti babonákkal, jövendőmondókhoz járnak, mint a filiszteusok, idegenekkel szövetkeznek.
{2:7} Tele van az ország ezüsttel-arannyal, gazdagságuknak se szeri, se száma. Tele van lovakkal, harci szekereinek se szeri, se száma.
{2:8} Tele van földjük bálványokkal, kezük alkotásai előtt földig hajolnak, saját műveiket imádják.
{2:9} Meghajol bálványai előtt a közember, hajlongnak a vezetők és gazdagok is. Ne bocsáss meg nekik, Örökkévaló!
{2:10} Meneküljetek a sziklák közé, rejtőzzetek a föld alá az Örökkévaló rettentése elől, dicsőségének félelmetes fensége elől!
{2:11} Mert a büszke tekintetűek a földig hajolnak, a gőgös szégyenkezve porig alázkodik. Egyedül az Örökkévalót magasztalják fel azon a napon!
{2:12} Bizony, eljön az Örökkévalónak, a Seregek Urának napja, amikor ő minden büszkét és gőgöst megaláz, s aki nagyra tartja magát, mind megszégyenül,
{2:13} a magas libanoni cédrusok ledőlnek, a hatalmas básáni tölgyeket kivágják,
{2:14} a gőgös hegycsúcsok leomlanak, minden magasra emelt halom eltűnik,
{2:15} a büszke tornyok összedőlnek, a kevély várfalak leroskadnak,
{2:16} a kincsekkel teli társisi hajók elmerülnek, s velük együtt minden kívánatos drágaságuk.
{2:17} Akkor az emberi büszkeség földig hajol, a gőgös szégyenkezve porig alázkodik. Egyedül az Örökkévalót magasztalják fel azon a napon,
{2:18} a bálványok pedig teljesen megsemmisülnek!
{2:19} Akkor az emberek a sziklák közé menekülnek, remegve a föld alá rejtőznek az Örökkévaló rettentése elől, dicsőségének félelmetes fensége elől, mikor felkel, hogy megrázza a földet.
{2:20} Azon a napon elhajítják bálványaikat a vakondok és denevérek közé. Pedig ezüstből-aranyból készítették, hogy imádják azokat.
{2:21} Rémülten a barlangokba menekülnek, sziklák hasadékába bújnak az Örökkévaló rettentése elől, dicsőségének félelmetes fensége elől, mikor felkel, hogy megrázza a földet.
{2:22} Ne bízzatok hát halandó emberben, hisz orrában oly röpke a lehelet, amely élteti! Ugyan mennyit ér, s mit várhattok tőle?
{3:1} Értsétek meg, Uram, az Örökkévaló, a Seregek Ura hamarosan elveszi Júda népétől mindazt, amire támaszkodtak, és Jeruzsálemből, amiben lakosai bíztak! Elveszi a kenyeret és a vizet,
{3:2} a hős harcosokat és katonákat, bírákat és prófétákat, jövendőmondókat és a véneket,
{3:3} elveszi a katonai és polgári vezetőket, a tanácsadókat, mesterembereket és varázslókat.
{3:4} „Helyettük kamaszokat adok nekik fejedelmekül, akik majd felelőtlenül és önzőn uralkodnak rajtuk.”
{3:5} Nyomorba süllyed a nép, egyik a másikat nyomorgatja, mind erőszakoskodnak egymással, az ifjú tiszteletlenül az idősre támad, a közember a vezetők ellen lázad.
{3:6} Akkor így biztatja testvér a testvérét: „Neked még van egy jó ruhád, légy a fejedelmünk, vezérünk! Rád bízzuk ezt a romhalmazt, vállald el hát a vezetést!”
{3:7} De az így kiált fel: „Nem leszek én a gondviselőtök! Sem ruha, sem kenyér nincs a házamban, nem leszek én a vezéretek!”
{3:8} Bizony, megromlott Jeruzsálem, Júda népe lezüllött! Az Örökkévaló ellen fordultak szavaikkal és tetteikkel, s ellene lázadtak, hogy haragra ingereljék.
{3:9} Személyválogatásuk ellenük tanúskodik, kérkednek bűneikkel, mint Sodoma lakói, már nem is szégyenkeznek! Jaj nekik, mert saját fejükre hozzák a bajt, amit megérdemeltek!
{3:10} Mondjátok meg az igazaknak, hogy nekik jó soruk lesz, mert tetteik gyümölcsét élvezhetik!
{3:11} De jaj a vétkeseknek, mert gonoszságukért megfizetnek nekik!
{3:12} Jaj népem! Elnyomóid gyermekek, és asszonyok uralkodnak rajtad! Vezetőid tévútra vezetnek, mert maguk is utat tévesztettek.
{3:13} Bírói székéből feláll az Örökkévaló, hogy pereljen, és megítélje a népeket.
{3:14} Népe vezetőin számon kéri vétkeiket: „Letaroltátok a szőlőt az utolsó szemig! Házaitokban szegényektől rablott zsákmányt rejtegettek!
{3:15} Hogy meritek letaposni népemet, porba tiporni szegényeit?!” Ezt mondja Uram, az Örökkévaló, a Seregek Ura.
{3:16} Ezt mondja az Örökkévaló: „Sionban a leányok elbizakodtak, az asszonyok fenn hordják orrukat! Kihívóan tekintgetnek körül, tipegve járnak, csilingelnek lábkarikáikkal.”
{3:17} Emiatt Uram, az Örökkévaló megszégyeníti őket: Sion leányainak fejét kopaszra nyírják, asszonyait csupaszra vetkőztetik.
{3:18} Bizony akkor elveszi tőlük Uram minden drága díszüket, ékszerüket: lábpereceket, fejékeket és holdacskás nyakláncokat,
{3:19} fülbevalókat, karpereceket és fátylakat,
{3:20} kendőket, lábra való láncokat, illatszereket, díszes öveket és amuletteket,
{3:21} gyűrűket és orrpereceket,
{3:22} díszes ruhákat, köntösöket és erszényeket,
{3:23} tükröket, selyemingeket, turbánokat és vállkendőket.
{3:24} Akkor majd a parfümillat helyett bűzt éreznek, díszes öv helyett a derekukon kötelet hordanak, az elegáns frizura helyén kopaszság lesz, a drága ruhák helyett zsákba öltöznek. Bizony, arcfesték helyett a szolgaság bélyegét viselik majd bőrükön!
{3:25} Fiaidat kard öli meg, vitézeid harcban esnek el, Jeruzsálem!
{3:26} Kapuid romlásukat gyászolják, te magad pedig a porban ülsz majd, sorsodon sírva-keseregve.
{i4:1} Az Örökkévaló Csemetéjének dicsősége
{4:1} Abban az időben hét nő ragad meg egy férfit, s azt mondják: „Hadd viseljük neved! Nem kell eltartanod bennünket, a magunk kenyerét esszük, magunk ruházkodunk, csak szabadíts meg a szégyentől, hogy se férjünk, se gyerekünk!”
{4:2} Abban az időben, akik megmenekülnek, és életben maradnak Izráel népéből, csodálják és dicsőítik az Örökkévaló Csemetéjét, és dicsekednek országuk nagyszerű terméseivel.
{4:3} Aki megmarad Sionban, akit életben hagynak Jeruzsálemben, azt mind szentnek nevezik majd, annak nevét az élők közé jegyzik fel Jeruzsálemben.
{4:4} Bizony, Uram megtisztítja Sion leányait minden undok vétküktől, elmossa Jeruzsálemből az ártatlanok vérét az ítélet szellemével, megemésztő tűzzel.
{4:5} Azután teremt az Örökkévaló Sion hegyének minden lakóhelye és gyülekezete fölé nappal felhőt, és lobogó tűz ragyogását éjjel. Dicsőséges jelenlétével betakar mindenkit,
{4:6} mint árnyas sátor tikkasztó hőségben, mint menedék pusztító viharban, mint oltalom zuhogó esőben.
{i5:1} Ének az Örökkévaló szőlőskertjéről
{5:1} Most figyeljetek rám! Istenemnek éneklek, akit szeretek! Szerelmes ének ez szőlőjéről, szőlője iránti szeretetéről! Szeretett barátomnak szőlőskertje volt egy termékeny domboldalon.
{5:2} Gondosan művelte, kövektől megtisztította, nemes fajtát telepített, közepére őrtornyot emelt, és szőlőprést épített. Bizakodva várta a jó termést, de lám, a tőkék csak vadszőlőt teremtek!
{5:3} „Most hát Jeruzsálem lakosai, és ti, júdai férfiak, tegyetek igazságot köztem és szőlőm között!
{5:4} Mit kellett volna még tennem, mit nem tettem meg szőlőmért? Vártam, hogy édes szőlőt szüreteljek róla, miért termett hát keserű fürtöket?
{5:5} Most hát figyeljetek! Tudjátok meg, mit teszek szőlőmmel: kerítését lerombolom, hadd legeljék az állatok, kőfalát ledöntöm, hadd tapossák az idegenek.
{5:6} Parlagon hagyom, hadd verjék fel a gyomok! Nem gondozom, nem kapálom, nem metszem, nem ápolom! Teremjen hát bogáncsot és töviseket! Parancsolok a felhőknek, hogy esőt rá ne adjanak.”
{5:7} Látjátok, az Örökkévaló, a Seregek Ura szőlőskertje Izráel egész népe! Gyönyörűséges ültetvénye: Júda férfiai! Jogosságot várt tőlük az Örökkévaló, de ők ártatlanokat gyilkoltak. Igazságosságot várt, de jajkiáltást hallott!
{i5:8} Prófécia Júda közelgő pusztulásáról
{5:8} Jaj nektek, akik vagyont harácsoltok, és rakásra gyűjtitek a házakat, földeket, amíg másnak egy morzsa sem marad! Végül majd az egész országot bezsebelitek?
{5:9} Hallottam, amint az Örökkévaló, a Seregek Ura megesküdött: „Romba dőlnek ezek a házak, mind elhagyottá lesznek, még a paloták is lakatlanul állnak,
{5:10} a négyhektáros szőlőskert csak egy korsó bort terem, aratáskor a búza csak a vetőmag tizedét adja vissza.”
{5:11} Ti, akik reggeltől estig csak a részegséget keresitek, s késő éjjelig borgőzös fejjel mulattok!
{5:12} Lakomáitokon lantok, hárfák, dobok, fuvolák és bor mellett dőzsöltök, de amit az Örökkévaló tesz, azzal nem törődtök, kezének munkáit észre sem veszitek!
{5:13} Mivel népem nem ismeri az Örökkévalót, fogságba hurcolják őket ellenségeik, előkelő vezetőiket az éhség, tömegeiket a szomjúság öli meg.
{5:14} Kitátja száját a Seol, elnyeli őket a sír, melynek étvágya csillapíthatatlan. Alászáll az alvilágba előkelő és közember, lehullik a jeruzsálemi lakomázók zajongó sokasága.
{5:15} Porig aláznak akkor minden embert, gazdag és szegény a földre görnyed, még a büszke tekintetű is kénytelen lesütni a szemét
{5:16} az Örökkévaló, a Seregek Ura előtt, amikor ő ítélkezik. Isten, aki Szent, igazságosan ítél. Bizony, még az ítéletben is szentnek bizonyul!
{5:17} Az elhurcoltak helyén bárányok legelnek, a gazdagok romos házaiban idegenek tanyáznak.
{5:18} Nézzétek azokat, akik semmittevéssel töltik napjaikat, s úgy vonszolják maguk után bűneiket és vétkeiket, mint kötélen a megrakott kocsit!
{5:19} Akik gúnyolódva mondják: „Lássuk hamar, megteszi-e Isten, amit mondasz! Ám tegye meg, Izráel Szentje siessen vele! Jöjjön mielőbb, hadd lássuk, mi lesz belőle!”
{5:20} Nézzétek azokat, akik jónak mondják a gonoszt, és gonosznak a jót, sötétségnek tartják a világosságot, és világosnak a sötétet, keserűnek állítják az édeset, és édesnek a keserűt!
{5:21} Nézzétek azokat, akik bölcsnek képzelik magukat, és azt hiszik, hogy nagyon okosak!
{5:22} Nézzétek azokat, akik hősök a borivásban, és nagy vitézek az ivócimborák között!
{5:23} Akik, ha lefizetik őket, igazolják a gonosztevőt, és hamisan tanúskodnak az igazak ellen.
{5:24} Emiatt úgy pusztulnak el, mint tarló a lángban, mint polyva a tűzben. Gyökerük elrothad, viráguk elszárad, mert az Örökkévaló, a Seregek Ura tanítását elutasították, Izráel Szentjének szavait semmibe vették.
{5:25} Emiatt zúdul az Örökkévaló haragja a népére: oly súlyos csapásokkal bünteti meg őket, hogy még a hegyek is beleremegnek. Mindenfelé halottak hevernek temetetlen, mint szemét az utcán! De haragja még nem csendesül le, karja még felemelve marad!
{5:26} Az Örökkévaló zászlót emel a távoli nemzeteknek, jelt ad a messze lakó népeknek, s lám, már sietve jönnek is!
{5:27} Nincs köztük egy sem fáradt, vagy gyenge, egyik sem álmos, nem alszik. Mind készül a harcra, övét megszorítja, saruszíját igazítja,
{5:28} íját felvonja, próbálva feszíti, éles nyilakat vesz kezébe. Lovaik patája, mint a kovakő, harci szekereik kereke forgószél.
{5:29} Seregük zaja rémítő, mint az oroszlán-ordítás. Zsákmányt ejtenek, mint a fiatal oroszlán, megragadják, elhurcolják, nincs, aki tőlük visszaszerezze.
{5:30} Azon a napon seregük úgy morog, mint prédáját szaggató oroszlán. Táboruk hangja, mint a tenger morajlása. Ha országodra nézel, csak sűrű sötétséget látsz, minden világosságodat haragos felhők nyelik el.
{i6:1} Az Örökkévaló prófétának hívja el Ézsaiást
{6:1} Abban az esztendőben, amikor Uzzijjá király meghalt, láttam az Urat. Trónján ült, fent a magasban, és palástja beborította a templomot.
{6:2} Fölötte szeráfok lebegtek, akiknek hat-hat szárnyuk volt. Kettővel az arcukat takarták el, kettővel a testüket fedték be, kettővel pedig lebegtek.
{6:3} Így kiáltottak egymásnak: „Szent, szent, szent az Örökkévaló, a Seregek Ura, dicsősége betölti az egész Földet!”
{6:4} Hangjuktól megremegett az ajtó kerete és küszöbe, a templom pedig megtelt füsttel.
{6:5} Akkor én felkiáltottam: „Jaj nekem! Végem van, mert tisztátalan beszédű vagyok, és tisztátalan beszédű nép között lakom, mégis a saját szememmel látom a Királyt, az Örökkévalót, a Seregek Urát!”
{6:6} Ekkor az egyik szeráf hozzám repült. Kezében izzó parazsat hozott, amelyet fogóval vett az oltárról.
{6:7} Megérintette számat a parázzsal, és ezt mondta: „Nézd, amint ez a parázs megérintette ajkadat, vétked eltűnt, és bűnödre bocsánatot nyertél.”
{6:8} Majd az Úr hangját hallottam, aki ezt kérdezte: „Kit küldjek el? Ki lesz a hírvivőnk?” Ezt válaszoltam: „Itt vagyok én! Küldj el engem!”
{6:9} Ő pedig így szólt hozzám: „Menj! Mondd ennek a népnek: Csak hallgassátok és hallgassátok, újra meg újra, de ne értsétek meg! Csak nézzétek és nézzétek, újra meg újra, de ne lássátok!”
{6:10} „Menj, tedd érzéketlenné e nép szívét, füleiket zárd be, hogy ne halljanak, szemeiket takard el, hogy ne lássanak, szívükkel ne értsenek, hogy ne tudjanak visszatérni hozzám, és meg ne gyógyítsam őket!”
{6:11} Megkérdeztem: „Uram, meddig marad ez így?” Ezt válaszolta: „Ameddig elpusztult városaik romokban hevernek, házaik elhagyottan és lakatlanul állnak, földjük műveletlen marad és elvadul,
{6:12} mert messzire viszi az Örökkévaló a népet, alig marad valaki az országban.
{6:13} Ha tizedrészük megmarad, azt is újra meg újra pusztulás sújtja. Mégis, ahogy a tölgyfa tönkje életben marad, miután a fát kivágták, e nép maradéka is szent mag lesz, és életben marad.”
{i7:1} Vigyázz, ne ess kétségbe!
{7:1} Ezek Áháznak, Júda királyának uralkodása idején történtek. Áház Jótám fia, ez pedig Uzzijjá fia volt. Recín, Arám királya és Pekah, Remaljá fia, Izráel királya hadjáratot indítottak Jeruzsálem, Júda fővárosa ellen, de nem tudták elfoglalni.
{7:2} Mindez pedig így történt: Hírül vitték Áháznak, aki Dávid király utóda volt Júda trónján, hogy Arám és Izráel királyai összefogtak Júda ellen. Ennek hallatára Áház és egész népe nagyon megrémült: úgy ingadoztak, mint a fák a szélben.
{7:3} Ekkor az Örökkévaló szólt Ézsaiásnak: „Fiaddal, Seárjásúbbal együtt menjetek ki a Felső-tóhoz, a csatorna végéhez, ahol a ruhafestők mezeje van. Ott fogtok találkozni Áházzal,
{7:4} akinek ezt mondd: Vigyázz, ne ess kétségbe! Légy nyugodt, és ne félj! Ne ijedj meg Recín haragjától, se az arámi seregtől, se Remaljá fiától! Fenyegetésüknek nagyobb a füstje, mint a lángja! Ne félj tőlük!
{7:5} Igaz, hogy ők gonosz terveket szőttek ellened és országod ellen. Igaz, hogy Arám és Izráel királyainak az a szándéka, hogy
{7:6} megtámadják és elfoglalják Júdát, azután magukhoz csatolják, és Tábeal fiát tegyék meg királynak Júdában.
{7:7} De az Örökkévaló Isten azt mondja: Nem lesz abból semmi, tervük kudarcot vall!
{7:8} Hiszen Arám feje Damaszkusz, Damaszkusz feje pedig Recín. Még hatvanöt év, és Izráel királysága összedől, népe szétszóródik és eltűnik.
{7:9} Izráel feje Samária, Samária feje pedig Remaljá fia. De ha nem bíztok bennem, ha nem hisztek szavamnak, bizony, ti sem maradtok meg!”
{i7:10} Prófécia Immánuelről
{7:10} Az Örökkévaló ismét szólt Áházhoz:
{7:11} „Kérj magadnak jelt az Örökkévalótól, Istenedtől! Kérj jelt megerősítésül, akár olyan mélységben, mint a Seol, akár olyan magasban, mint a Menny!”
{7:12} De Áház így felelt: „Nem kérek jelt, nem teszem próbára az Örökkévalót!”
{7:13} Ézsaiás ekkor azt mondta Áháznak: „Hallgass meg, Júda királya, és ti, az egész királyi család, akik Dávidtól származtok! Nem elég, hogy Isten embereit fárasztjátok, még Istenem türelmét is próbára teszitek!
{7:14} Ha Áház nem kér jelt tőle, akkor Uram maga fog nektek jelt adni. Nézzétek! A fiatal szűz gyermeket fogan, fiút szül, és így nevezi fiát: »Immánuel«.
{7:15} Ez a fiú vajat és mézet eszik, amíg megtanulja a rosszat elutasítani és a jót választani.
{7:16} De még mielőtt ez a fiú megtanulja a rosszat elutasítani és a jót választani, elpusztul az a föld, amelynek két királyától annyira rettegsz, Áház!
{i7:17} Prófécia a közelgő asszír támadásról
{7:17} Ami pedig Júda királyságát illeti, az Örökkévaló olyan időket hoz rád, Áház király, és az egész királyi családra, meg Júda népére, amilyen még nem volt, mióta Izráel királysága elszakadt Júdától: rátok hozza Asszíria királyát és seregét!
{7:18} Akkor az Örökkévaló jelt ad, idehívja a legyeket Egyiptom folyóinak forrásaitól, és a vadméheket Asszíriából.
{7:19} Mind eljönnek, letelepszenek a szakadékokban, sziklahasadékokban, tövises bokrokon és a nyájak itatóhelyén.
{7:20} Abban az időben Uram borotvát bérel az Eufráteszen túl — az Asszír királyt — , és csupaszra-kopaszra borotválja vele egész Júdát! Bizony, Asszíria lekopasztja Júda királyságát és népét a feje tetejétől a lábáig mindenütt. Még szakállát is leborotválja!
{7:21} Abban az időben mindenki csak egy tehenet és két juhot tart,
{7:22} mégis annyira bővében lesz a tejnek, hogy állandóan vajat eszik. Valóban, aki megmarad Júdában, vajat és mézet fog enni!
{7:23} Akkor az elhagyott szőlőskertekben, amelyekben régen ezer termő szőlőtő állt, s amelyek valaha ezer ezüstpénzt értek, csak tövises bokrok és tüskés gazok nőnek.
{7:24} Ezekre a helyekre csak íjjal és nyilakkal lehet felmenni a vadállatok miatt, úgy elvadul az ország.
{7:25} A termékeny dombokon, ahol valaha virágzó kerteket műveltek, olyan elvadult tövises bozót nő, hogy senki sem mer odamenni, csupán az ökröket és juhokat küldik, hadd legeljenek ott kedvükre, szabadon.”
{i8:1} Ézsaiás két fia — élő próféciák
{8:1} Egyik nap az Örökkévaló szólt hozzám: „Fogj egy nagy írótáblát, és írd rá olyan betűkkel, hogy mindenki könnyen el tudja olvasni: »Siess a zsákmányra, gyorsan a prédára!«
{8:2} Hívd magadhoz Úrijjá papot és Zekarjáhút, Jeberekjáhú fiát, hogy hitelesen tanúskodjanak erről.”
{8:3} Ezután bementem a feleségemhez — aki szintén próféta volt — , és ő gyermeket fogant. Amikor a fiúnk megszületett, az Örökkévaló ezt mondta: „Így nevezd a fiadat: »Siess a zsákmányra, gyorsan a prédára.«
{8:4} Mert mielőtt ez a gyermek megtanulja kimondani, hogy »Papa« és »Mama«, az asszír hadsereg kirabolja Damaszkuszt és Samáriát, és a hadizsákmányt Asszíria királya elé viszik.”
{8:5} Egyik nap az Örökkévaló szólt hozzám:
{8:6} „Júda népe elfordult Silóah csendesen folyó vizétől, és inkább Recínben és Remaljá fiában reménykedik.”
{8:7} Ezért az Úr rázúdítja Júdára az Eufrátesz hatalmas árvizét: Asszíria királyának hadseregét, teljes dicsőségét és hatalmát! Bizony, olyan lesz ez, mint a folyó áradása: kilép a medréből, átcsap a partokon, s hömpölyögve mindent eláraszt!
{8:8} Júdába is betör az áradat, s úgy ellepi, hogy egészen a nyakáig ér! Egész országodra kiterjeszti hatalmát az ellenség, ó, Immánuel! De Isten velünk lesz!
{8:9} Gyülekezzetek nemzetek, seregetek úgyis a vesztébe rohan! Figyeljetek, távoli népek, készüljetek a harcra, seregetek úgyis a vesztébe rohan! Készüljetek a harcra, seregetek úgyis a vesztébe rohan!
{8:10} Tanácskozzatok csak Júda ellen, tervetek úgyis kudarcot vall! Hasztalan beszéltek és határoztok, nem sikerülhet, mert velünk az Isten!
{i8:11} A Seregek Urát tartsd szentnek!
{8:11} Az Örökkévaló ismét szólt hozzám. Kezével erősen megragadott, hogy figyelmeztessen: ne járjak ennek a népnek az útján. Ezt mondta:
{8:12} „Vigyázz, ti ne tartsátok összeesküvésnek, amit e nép annak tart, s ne kövessétek őket! Ne féljetek attól, amitől ők félnek, s ne rémüljetek meg, ha ők megrémülnek!
{8:13} Az Örökkévalót, a Seregek Urát tartsátok szentnek, őt tiszteljétek és féljétek!
{8:14} Akkor számotokra ő lesz a szent hely és a biztos menedék! De Izráel és Júda népe számára pedig kő lesz, amelyben megbotlanak, szikla, amelynek nekiütköznek, sőt, csapda és verem Jeruzsálem lakosainak.
{8:15} Bizony, közülük sokan megbotlanak benne, elesnek és összetörnek, csapdába esnek, és rabságba kerülnek.
{8:16} Kösd össze ezt a tekercset, pecsételd le, és bízd tanítványaimra, hogy őrizzék meg!”
{8:17} De én várom az Örökkévalót, aki elfordult Jákób népétől, és benne reménykedem.
{8:18} Nézzétek! Én és a gyermekeim, akiket az Örökkévaló adott nekem, jelek és csodák vagyunk Izráelnek, mert így akarta az Örökkévaló, a Seregek Ura, aki Sion hegyén lakik!
{i8:19} Ne forduljatok a halottidézőkhöz!
{8:19} Ha az emberek azt mondják nektek: „Kérdezzük meg a halottidézőket és jósokat, akik suttognak és motyognak!” — ne hallgassatok rájuk! Nem inkább Istent kellene megkérdeznünk? Nem az ő tanácsát kellene kérnünk? Miért kérdezzék az élők a holtakat?
{8:20} Figyeljetek inkább az Örökkévaló tanítására és kijelentésére! Mert ha nem az ő szavára figyeltek, nem virrad hajnal a számotokra!
{8:21} Aki a halottidézőkre hallgat, sötétségben fog bolyongani! Éhesen és nyomorogva tévelyeg az ilyen, s ha elkeseredik, felnéz, és megátkozza királyát és Istenét.
{8:22} Ha pedig a földre néz, csak nyomort, sötétséget és reménytelenséget lát, s végül teljes sötétségben találja magát.
{i9:1} Egy gyermek születik nékünk
{9:1} De nem lesz mindig sötétség ott, ahol most nyomorúság van! Igaz, az Úr előbb megalázta Zebulon és Naftáli földjét, de később dicsőségessé teszi Galileát, idegen népek lakóhelyét, a Jordánon túli vidéket, és a Tenger útjának tartományát.
{9:2} Mert a nép, amely sötétségben jár, nagy világosságot lát! A halál árnyékának országában lakókra hirtelen fény ragyog.
{9:3} Uram, te megsokasítod ezt a népet, ujjongó örömmel töltöd meg szívüket! Úgy örvendeznek előtted, mint az aratás ünnepén, mint győztes csata után, mikor zsákmányt osztanak.
{9:4} Mert összetörted rabságunk igáját, szétzúztad elnyomónk hatalmát, nyomorgatónk botját eltörted, mint Midján napján!
{9:5} A durva katonacsizmák, amelyek letiportak minket, mind elégnek, minden véres egyenruhát tűz emészt meg!
{9:6} Mert egy gyermek születik, fiút ad nekünk az Örökkévaló, aki vállára veszi az uralom terhét. Így hívják: „Csodálatos, Tanácsadó, Erős Isten, Öröklét Forrása, Békesség Fejedelme.”
{9:7} Békéje és uralkodása egyre jobban kiterjed, véget nem ér soha! Királyként ül Dávid trónján, melynek igazság az alapja. Igazságosság által uralkodik attól kezdve örökké. Féltő szeretetének tüze által az Örökkévaló, a Seregek Ura viszi ezt véghez.
{i9:8} Az Örökkévaló megbünteti Júda népét
{9:8} Uram figyelmeztette Jákób népét, üzent Izráelnek,
{9:9} hogy megértse az egész nemzet, még Efraim és Samária minden lakója is, akik büszkén és gőgös szívvel mondják:
{9:10} „Ha vályogházainkat lerombolták, majd újakat építünk, de faragott kövekből! A vadfüge-gerendák leestek, de mi cédrus-gerendákkal pótoljuk!”
{9:11} Ezért az Örökkévaló felhozza Izráel ellen Arám seregét, Recín ellenségeit. Ráküldi összes ellenfeleit:
{9:12} jönnek az arámok keletről, támadják a filiszteusok nyugatról, mind tátott szájjal falják Izráelt. Ezzel az Úr haragja még nem csillapult le, karja még felemelve marad!
{9:13} A nép mégsem tért vissza az Örökkévalóhoz, a Seregek Urához, aki fenyítette őket, nem keresték őt, nem törődtek vele!
{9:14} Ezért az Örökkévaló levágja Izráelről mind a fejét, mind a farkát, a magas pálma ágát, és az alacsony sást egyaránt.
{9:15} A fej: az idős vezetők, a tekintélyesek, a farok: a hamis próféták.
{9:16} Mert vezetői e népet tévútra vezették, s akiket vezettek, elvesztek.
{9:17} Ezért Uram nem leli örömét az ifjakban, s nem könyörül sem az árvákon, sem az özvegyeken, hiszen istentelenek és gonoszok mindannyian, s mindenki ostobaságot beszél. Ezzel az Úr haragja még nem csillapult le, karja még felemelve maradt!
{9:18} A gonoszság, mint a tűz, elégeti a tövises bozótot és a tüskés gazt. Meggyújtja a sűrű erdőt is, gomolygó füstje magasra emelkedik.
{9:19} Az Örökkévaló, a Seregek Ura haragjától lángba borul a föld, bizony, megég a nép e tűzben, menthetetlenül! Senki sem könyörül testvérén, sem rokonán!
{9:20} Jobb felé harap, de nem lakik jól, bal felől rabol, azonmód felfalja, mégsem elégszik meg, mind egymást marják és emésztik.
{9:21} Manassé Efraimra támad, Efraim Manassét marja, majd mindketten Júdának esnek. Ezzel az Úr haragja még nem csillapult le, karja még felemelve maradt!
{10:1} Nézzétek őket, milyen igazságtalan törvényeket hoznak, milyen elnyomó rendeleteket írnak!
{10:2} Nem szolgáltatnak igazságot a nincstelennek, megfosztják jogaiktól népem szegényeit, kirabolják az özvegyeket, kifosztják az árvákat!
{10:3} De mitévők lesznek majd a büntetés napján? Mihez kezdenek, mikor rájuk zúdul a messziről jövő, pusztító áradat? Kihez fordulnak segítségért? Hová rejtik el kincseiket?
{10:4} Bizony, nem menekülhetnek! Vagy a foglyok közé görnyednek, vagy a holtak közé hullanak. Ezzel az Úr haragja még nem csillapult le, karja még felemelve maradt!
{i10:5} Prófécia Asszíria ellen
{10:5} Ezt mondja az Úr: „Jaj Asszíriának, haragom botjának! Mert haragom eszköze ő, és a kezében lévő fegyver is!
{10:6} Istentelen és gonosz nemzet ellen küldtem Asszíriát, a nép ellen, amely magára haragított! Én parancsoltam meg seregének, hogy raboljanak és zsákmányoljanak, s tapossák a sárba Izráelt.
{10:7} De Asszíria királya nem érti ezt, mást tervez, mások a céljai, pusztítani akar, népeket irtani, amennyit csak lehet.
{10:8} Azt mondja: »Seregem vezérei királyokkal érnek föl!
{10:9} Ki állhat meg előttem? Elfoglaltam Kalnót és Karkemist! Így járt Hamát és Arpad, meghódolt előttem Samária és Damaszkusz is!
{10:10} Legyőztem a bálványistenek országait, pedig bálványaik különbek voltak, mint Jeruzsálem és Samária bálványszobrai!
{10:11} Hogyne tudnék akkor elbánni Jeruzsálemmel és bálványaival is?! Bizony úgy bánok vele is, mint Samáriával és annak bálványaival!«”
{10:12} Asszíria királya nem tudja, hogy az Úr előbb befejezi, amit Sion hegyén és Jeruzsálemben elkezdett, azután pedig megbünteti Asszíria királyát gőgös szíve és kevély tekintete miatt.
{10:13} Mert azt mondta az asszír király: „Ezt mind a magam erejével és bölcsességével vittem véghez! Mert bölcs vagyok és hatalmas! Eltöröltem királyságok határait, elraboltam kincseiket, letaszítottam trónjukról királyaikat.
{10:14} Oly könnyen elvettem a népektől gazdagságukat, mint madárfészekből az elhagyott tojásokat. Így raboltam ki az egész földet! A szárnyát sem merte mozdítani senki, egy hangot sem szólt, még csak nem is csipogott!”
{10:15} Dicsekszik-e a fejsze azzal szemben, aki a kezében tartja, s fát dönt vele? Hősködik-e a fűrész a gazdája előtt, aki dolgozik vele? Vajon a vessző mozgatja a kart, mikor az megfenyít valakit? Vagy a bot emelgeti a gazdáját, aki büntet vele?
{10:16} Emiatt Uram, az Örökkévaló, a Seregek Ura Asszíriát kövérségét lesoványítja, dicsőségét szégyenre változtatja, s tűzzel égeti meg.
{10:17} Mert Izráel Világossága olyan lesz, mint a tűz, Izráel Szentje, mint a lobogó láng. Egyetlen napon megégeti a gazt és tüskés-tövises bozótját!
{10:18} Bizony, elpusztítja a hatalmas erdőt és a gyönyörű kerteket, testestől-lelkestől elemészti minden ékességét! Mint korhadó gerenda, elsorvad Asszíria dicsősége.
{10:19} Oly kevés fa marad meg erdejében, hogy még egy gyermek is számba veheti.
{i10:20} A hűséges maradék visszatér
{10:20} Azon a napon Izráel maradéka, Jákób családjának menekültjei, többé nem abban bíznak, nem arra támaszkodnak, aki őket nyomorgatja és veri, hanem teljes szívvel-lélekkel az Örökkévalóban bíznak, Izráel Szentjére támaszkodnak!
{10:21} A hűséges maradék visszatér! Jákób családjának maradéka visszatér az Erős Istenhez!
{10:22} Mert, ha néped fiai, ó Izráel, oly sokan lennének, mint tengerparton a homokszemek, akkor is csak a maradék tér vissza. Hiszen a pusztulást az Örökkévaló elhatározta, nem vonja vissza, s ítélete mindenestől igazságos!
{10:23} Bizony, Uram, az Örökkévaló, a Seregek Ura véghezviszi, amit elhatározott: az egész országot teljesen elpusztítja!
{i10:24} Ne félj Asszíriától, Sion!
{10:24} Ezért azt mondja Uram, az Örökkévaló, a Seregek Ura: „Ne félj Asszíriától, népem, Sion lakója! Igaz, botjával megver téged, és pálcáját rád emeli, mint egykor Egyiptom tette,
{10:25} de már csak egy kis idő, és ellened való haragom lecsillapul. Azután pedig Asszíria ellen fordulok, s haragomban elpusztítom őket!”
{10:26} Akkor az Örökkévaló, a Seregek Ura ostorral veri az asszírok seregét, ahogy Midján seregét szétverte az Óréb sziklánál, és ahogy botját Egyiptomban a Vörös-tenger fölé emelte.
{10:27} Akkor Asszíria terhét az Úr leveszi vállaidról, Izráel, és igáját leveszi nyakadról. Igen, széttörik az iga a kövérséged miatt.
{i10:28} Az asszír sereg betör Júdába
{10:28} Az asszírok elfoglalják Aj városát, majd átvonulnak Migrónon. A hadi fölszerelést Mikmászban rakják le,
{10:29} utána átkelnek a gázlón, és éjjel Gebában táboroznak. Ráma lakói félelemtől remegnek, Saul városa, Gibea lakói menekülnek.
{10:30} Gallim lakói segítségért kiáltanak. Halld meg Lais, válaszolj Anatót!
{10:31} Madménából mindenki elfut, Gébim lakosai elrejtőznek.
{10:32} Nób városánál még ma megállnak, öklüket rázzák és fenyegetik Sion leányának a hegyét, Jeruzsálem dombját.
{10:33} De akkor Uram, az Örökkévaló, a Seregek Ura levágja a felső ágakat, rettenetes erővel. A magas termetűeket kivágja, a kiemelkedőket földre teríti.
{10:34} Bizony, fejszéje kivágja a sűrű erdőt, s Libanon pompás cédrusait ledönti a Hatalmas!
{i11:1} A „Vesszőszál”, akin megnyugszik az Örökkévaló Szelleme
{11:1} Vesszőszál sarjad Isai törzsének tövéből, friss hajtás hajt ki gyökeréből,
{11:2} akin megnyugszik az Örökkévaló Szelleme: bölcsesség és értelem Szelleme, tanács és erő Szelleme, az Örökkévaló ismeretének és félelmének Szelleme.
{11:3} Az Örökkévaló tiszteletében és félelmében leli örömét. Nem aszerint ítél, amit szemével lát, nem aszerint dönt, amit fülével hall,
{11:4} hanem igazságosan uralkodik a szegények fölött, és helyesen dönt a föld alázatosainak ügyében. Szavának botjával lesújt a földre, ajkának leheletével megöli a gonosztevőket.
{11:5} Derekára köti az igazságosságot, mint övet, körülövezi magát hűséggel.
{11:6} Uralma alatt farkas és bárány együtt lakik, a párduc és kecskegida együtt heverésznek, a borjú, oroszlán és hízott birka együtt legelnek, s egy fiúcska terelgeti őket.
{11:7} Tehén és medve együtt legelésznek, s kicsinyeik békésen játszanak egymással. Az oroszlán is szénát eszik, mint az ökör.
{11:8} A csecsemő nyugodtan játszik a viperalyuknál, a kisgyermek bátran nyúl a mérges kígyóhoz,
{11:9} mert szent hegyemen senki sem árt a másiknak, se nem pusztít. Mert az Örökkévaló ismeretével betelik a föld, ahogy a tengert a víz beborítja.
{11:10} A vesszőszál, Isai gyökerének sarja, lobogó zászló lesz magasan a népek fölött. Őt keresik, hozzá jönnek mind a nemzetek, és megtisztelik lakóhelyét.
{i11:11} Izráel szétszórt népének összegyűjtése
{11:11} Akkor az Úr másodszor nyújtja ki karját, hogy népe maradékát megváltsa. Megszabadítja, akik megmaradtak Asszíriában, Egyiptomban, Patrószban, Etiópiában, Élámban, Sineárban, Hamátban, a tenger szigetein és partvidékein.
{11:12} Mert magasra emeli zászlaját, jelt ad a nemzeteknek, és összegyűjti Izráel szétszórt fiait az egész földről, összeszedi Júda elszéledt leányait a négy égtáj felől.
{11:13} Efraim féltékenysége megszűnik, s Júdából a gyűlölködőket kiirtják. Efraim nem irigykedik többé Júdára, s Júda sem támad Efraimra.
{11:14} Sőt, együtt csapnak le, mint a sas, a filiszteusokra, együtt fosztják ki kelet fiait, elfoglalják Edom és Moáb földjét, s Ammon fiai meghódolnak előttük.
{11:15} Az Örökkévaló végleg elpusztítja Egyiptom tengerének öblét. Majd kezét az Eufrátesz fölé emeli, lesújt rá erős szélviharral, hét ágra választja szét, és népét száraz lábbal vezeti keresztül.
{11:16} Utat készít népe maradékának, amely Asszíriából kiszabadul, amint utat nyitott, mikor Izráel kijött Egyiptomból.
{i12:1} Dicsőítő ének
{12:1} Akkor majd így énekelsz: „Dicsérlek, Örökkévaló, mert bár haragudtál rám, de lecsillapult haragod, és megvigasztaltál!
{12:2} Nézzétek, Isten a szabadítóm! Benne bízom, és nem félek! Az Örökkévalót, csak az Örökkévalót dicsérem! Róla énekelek, mert ő maga lett a szabadítóm!”
{12:3} Akkor ujjongó örömmel fogtok vizet meríteni a szabadítás forrásából!
{12:4} Akkor így énekeltek: „Dicsérjétek az Örökkévalót! Magasztaljátok nevét! Hirdessétek a nemzetek között hatalmas tetteit! Hirdessétek, hogy neve mindenek fölött való!
{12:5} Énekeljetek az Örökkévalónak! Róla énekeljetek, mert dicsőséges dolgokat vitt véghez, tudja meg az egész világ!
{12:6} Ujjongva kiáltsatok Sion lakói, mert nagy közöttetek Izráel Szentje, s veletek lakik!”
{i13:1} Prófécia Babilónia bukásáról
{13:1} Súlyos kijelentés Babilóniáról, amelyet Isten mutatott látomásban Ézsaiásnak, Ámóc fiának. Azt mondta Isten:
{13:2} „Emeljetek jelzászlót a kopár hegyeken, kiáltsatok nekik, hogy jöjjenek, karral intsetek, hogy vonuljanak be az előkelő nemesek kapuin!
{13:3} Magam parancsoltam válogatott harcosaimnak, összehívtam vitézeimet, akik végrehajtják haragomat, és nagyságomnak örvendeznek.”
{13:4} Halljátok a tömegek zúgását a hegyeken? Hatalmas sokaság közeleg! Népek sokasága gyűlt össze, országok morajlanak: seregszemlét tart a csata előtt az Örökkévaló, a Seregek Ura.
{13:5} Jönnek messze földről, távoli vidékekről. Jön az Örökkévaló, és vele haragjának eszközei, hogy elpusztítsák az egész országot.
{13:6} Jajgassatok, mert közel az Örökkévaló napja! Pusztításként érkezik a Mindenható parancsára.
{13:7} Minden kéz elernyed, minden szív megdermed.
{13:8} Mindenki megretten, fájdalom és rémület fogja el őket, mint vajúdó asszonyt a szülés fájdalma. Riadtan merednek egymásra, s arcuk szégyenben ég.
{13:9} Nézzétek! Jön az Örökkévaló napja! Az Örökkévaló izzó, kegyetlen haragja zúdul a föld lakosaira, elpusztítja a földet, s kiirtja róla a bűnösöket.
{13:10} Nem fénylenek akkor az ég csillagai, sem csillagképei, elsötétül a felkelő Nap, a Hold sem világít.
{13:11} Azt mondja Isten: „Megbüntetem a gonoszokat az egész földön, és a bűnösöket minden gonoszságukért. Véget vetek az istentelenek önteltségének, megalázom a zsarnokok büszkeségét.
{13:12} Ritkábbá teszem a földön az embereket, mint az aranyat — oly kevesen maradnak életben.
{13:13} Megrázom az eget, megrendítem a földet. Bizony, kimozdul helyéről a föld az Örökkévalónak, a Seregek Urának indulata miatt, izzó haragja napján.
{13:14} Akkor mindenki sietve visszatér a saját népéhez: mint vadász űzte szarvas, mint pásztor nélküli nyáj, mindenki a szülőföldjére menekül.
{13:15} De akit megtalálnak, azt átdöfik, akit elfognak, azt levágják.
{13:16} Gyermekeiket szemük láttára zúzzák szét, házaikat kirabolják, asszonyaikat megerőszakolják.
{13:17} Bizony, megindítom ellenük a médeket, akik nem könyörülnek Babilónia népén sem ezüstért, sem aranyért.
{13:18} Fegyvereik szétzúzzák az ifjat, nem szánják a kisgyermeket, még a csecsemőnek sem kegyelmeznek.
{13:19} Ez lesz a sorsa Babilonnak, a királyságok díszének, a káldeusok büszkeségének: úgy pusztítom el, ahogy Sodomát és Gomorát.
{13:20} Babilon helyén nem lakik többé senki, nem telepszik oda soha már nép, az arabok sem vernek sátrat romjain, még pásztoraik sem pihentetik nyájukat a helyén.
{13:21} Csak sivatagi vadak tanyáznak ott, romjai közt baglyok fészkelnek, struccok laknak és vadkecskék szökellnek.
{13:22} Az elhagyott tornyok között hiénák visítoznak, palotáikban sakálok üvöltése hallatszik. Bizony, Babilon ideje közel van, pusztulása már nem sokáig késik!”
{i14:1} Izráel népe hazatér a száműzetésből
{14:1} De Jákób családján megkönyörül az Örökkévaló, továbbra is Izráel népét választja, és visszatelepíti őket saját földjükre. Még idegenek is csatlakoznak hozzájuk, Jákób családjához jövevények szegődnek.
{14:2} Felkarolják a nemzetek Izráelt, és hazaviszik őket a saját földjükre. Az Örökkévaló földjén pedig a nemzetek közül valók lesznek rabszolgák Izráelben. Így válnak szolgák azokból, akik Izráelt fogságban tartották. Így uralkodik Izráel azokon, akik addig elnyomták őket!
{i14:3} Gúnydal Babilon királyáról
{14:3} Azon a napon, mikor az Örökkévaló nyugalmat ad neked, Izráel, a száműzetés sok fájdalma, szenvedése és a nehéz szolgálat után, amelyre kényszerítettek,
{14:4} gúnydalt énekelsz majd Babilon királyáról: „Hogy vége lett a kegyetlen zsarnoknak! Hihetetlen, hogy megszűnt az elnyomás!
{14:5} Eltörte az Örökkévaló a gonoszok botját, a zsarnok uralmának véget vetett!
{14:6} Többé már nem veri a népeket szüntelen dühében, nem tapossa le a nemzeteket haragjában, vége a kegyetlen üldözésnek!
{14:7} Csendesen nyugszik az egész föld, végre megpihenhet! Lakói ujjongva énekelnek.
{14:8} Még a libanoni cédrusok és a fenyők is örülnek bukásodnak, s mondják: »Mióta trónodról leestél, nem jön favágó ellenünk!«
{14:9} Felkavarodik érkezésed hírére a holtak birodalma, felriadnak árnyaik, kicsik és nagyok, még a régi királyok is felkelnek előtted.
{14:10} Döbbenten kérdezik tőled: »Hát te is erőtlen lettél, mint mi? Te is ide kerültél közénk?«
{14:11} Fennhéjázó dicsekedésed és hárfáid zengése mind az alvilágba süllyedt! Most férgek között fekszel, és férgekkel takarózol.
{14:12} Hogy lehulltál az égből, fényes hajnalcsillag! Aki népeken tapostál, elterültél, mint a kivágott fa!
{14:13} Pedig szívedben azt forgattad: »Felemelkedem a Mennybe, fölemelem trónomat Isten csillagai fölé, felülök a szent hegyre, messze északon, ahol az istenek összegyűlnek.
{14:14} Fölemelkedem a felhők fölé, s olyanná leszek, mint a Felséges!«
{14:15} Mégis alászálltál a holtak közé, lezuhantál a mélységes verem fenekére!
{14:16} Akik látták zuhanásod, csodálkozva néznek, s eltűnődnek rajtad: »Valóban ő lenne az, akitől reszketett a föld, akitől királyok és országok remegtek,
{14:17} aki a lakott földet pusztává pusztította, a városokat romhalmazzá rombolta, s foglyait sohasem engedte szabadon?«
{14:18} A nemzetek királyai mind dicsőségben nyugszanak sírjukban.
{14:19} De téged nem temetnek díszes királysírba, csak eldobnak, mint egy gyümölcsfa beteg ágát, mikor levágják. Karddal átszúrtak hullái közé hajítanak, mint harctéren eltaposott holttestet, úgy dobnak jeltelen tömegsírba.
{14:20} Téged nem tisztelnek, mint a meghalt királyokat szokás, mert saját népedet gyilkoltad, országodat pusztítottad. Bizony, a gonosz király ivadékait emlegetni sem fogják soha!
{14:21} Készüljetek, irtsátok ki összes ivadékát is! Pusztítsátok el a babilóniai király minden maradékát őseik bűnei miatt! Gyomláljátok ki őket, hogy többé lábra ne álljanak soha, ne uralkodjanak a földön, s ne építsenek városokat mindenhova!”
{14:22} „Ellened fordulok, Babilon! — mondja az Örökkévaló, a Seregek Ura. — Eltörlöm Babilon nevét, kiirtom minden maradékát, összes sarjadékát kipusztítom, hogy írmagja sem marad!
{14:23} Babilont sündisznók tanyájává teszem, mocsaras ingovány lesz a helyén, s a pusztulás seprűjével söpröm el örökre.”
{i14:24} Prófécia Asszíria bukásáról
{14:24} Megesküdött az Örökkévaló, a Seregek Ura: „Bizony, úgy lesz, ahogyan terveztem, amit határoztam, véghez is viszem!
{14:25} Összetöröm Asszíriát földemen, eltaposom hegyeimen, hogy igáját letörjem népemről, hogy terhét levegyem a válláról.”
{14:26} Így határozott az Örökkévaló az egész föld felől, s karját kinyújtotta a nemzetek fölé.
{14:27} Amit ő határoz, ki húzza keresztül? Ha karját kinyújtja, hogy cselekedjen, ki állhat ellene?
{i14:28} Prófécia a filiszteusok ellen
{14:28} Az Örökkévaló ezt a súlyos kijelentést abban az évben adta, amikor Áház király meghalt:
{14:29} „Ne örüljetek olyan nagyon, filiszteusok! Bár a bot, amely benneteket vert, összetört, de a kígyótól vipera származik, attól pedig újabb tüzes és szárnyas kígyó.
{14:30} A szegények elsőszülöttjei jóllaknak kezemből, és a nincstelenek biztonságban pihennek. A filiszteusok gyökereit pedig éhínséggel ölöm meg, maradékukat is egészen elpusztítom.
{14:31} Jajgassatok kapuk! Kiáltsatok városok! Egész Filisztea retteg, mert észak felől félelmetes füst gomolyog. Rettenetes hadsereg közeleg, harcosai mind fegyelmezettek és erősek!”
{14:32} Mit mondjunk akkor a népek követeinek? Azt, hogy az Örökkévaló építette erősre Sion alapját, ezért oda menekülnek, s benne találnak menedéket népe szegényei.
{i15:1} Prófécia Moáb veszedelméről
{15:1} Az Örökkévaló súlyos kijelentése Moáb felől: Elpusztítják Ár városát Moáb földjén, egyetlen éjjel lerombolják, elnémítják! Elpusztítják Kír városát Moáb földjén, egyetlen éjjel lerombolják, elnémítják!
{15:2} A királyi család és Dibón lakói sírva mennek a bálvány-oltárokhoz, a magaslatokra. Moáb népe siratja Nebó és Médeba elestét. Minden fej kopaszra nyírva, szakálluk levágva, gyászolnak, jajgatnak.
{15:3} Az utcákon zsákruhában járnak, a tereken és háztetőkön sírva jajonganak.
{15:4} Hesbón és Elálé városa segítségért kiált, hangjuk Jáhácig hallatszik, de Moáb harcosai csak sírnak, s lelkük félelemtől remeg.
{15:5} Én is sírva kiáltok Moábért, mert lakói menekülnek: egészen Cóárig és Eglát-Selisijjáig futnak, sírva mennek fel Luhit hágóján, Horonaim útján jajveszékelnek a pusztítás miatt.
{15:6} Nimrim patakja kiapad, kiszárad a legelő, egyetlen zöld fűszálat sem látni. Eltűnik minden, ami zöldellt, csak kopár pusztaság marad.
{15:7} Ezért, amit meg tudnak őrizni, amijük még megmarad, a Fűzfa-patakon túlra próbálják menteni.
{15:8} Moáb egész földjén csak sírást hallani, jajgatásuk Eglaimig és Beér-Élimig hallatszik.
{15:9} Dimón vizei megtelnek vérrel, de még több csapást hozok Dimónra! Akik Moábból megmenekülnek, akik földjén megmaradnak, azokra oroszlánok támadnak.
{16:1} Küldjetek bárányokat az ország királyának, küldjetek ajándékot Szelából a pusztán keresztül, Sion leányának hegyére!
{16:2} Mint a fészkéről elűzött madár repdes ide-oda, otthona szétszórt romjainál, úgy futkosnak Moáb asszonyai rémülten az Arnón-patak gázlóinál: átkeljenek-e, vagy maradjanak?
{16:3} Tanácskozzatok, és hozzatok igazságos döntést, nyújtsatok védelmet a menekülteknek, rejtsétek el őket üldözőik elől!
{16:4} Hadd lakjanak Moáb menekültjei közöttetek, legyen nálatok a rejtekhelyük, ne érje el őket a pusztító! Majd ha véget ér az elnyomás, ha elpusztul a pusztító, ha eltűnnek, akik a népeket letapossák,
{16:5} akkor új királyság épül. Trónját a hűség és szeretet teszi erőssé. Rajta ül Dávid sátorában a bíró, aki igazságosságban uralkodik, igazán ítél, és hamar igazságot szolgáltat.
{16:6} Jól ismerjük Moáb büszkeségét! Tudjuk, milyen gőgös és öntelt, pedig kérkedése csak üres hencegés.
{16:7} Ezért Moáb népe siratni fogja országát, mind jajgatnak miatta. Siratják Kír-Hareszet híres mazsola-pogácsáit reménytelen sóhajtoznak utána,
{16:8} mert Hesbón szőlőhegyein kiszáradtak a kertek, Szibmá szőlői mind elpusztultak! Bizony, levágják Moáb vesszőit a nemzetek királyai, pedig annak hajtásai egészen Jazérig értek, a sivatagig nyúltak, kiterjesztett ágai elértek a tengerig.
{16:9} Elsiratom Jazért és Szibmá szőlőit, könnyeimmel öntözöm Hesbónt és Elálét, mert nem hangzik ott többé aratók és szüretelők örömteli éneke.
{16:10} Kertjeiből kiveszett a jókedv, szőlőiben nem énekelnek, szüretelők sem kurjongatnak. Üresen állnak a szőlőprések, vidám kiáltásuk nem hallik többé.
{16:11} Lelkem keservesen sír Moábért, mint a hárfa hangja, egész bensőm zokog Kír-Hareszetért!
{16:12} Bizony, hiába megy Moáb népe a magaslatokra! Hiába fárasztja magát bálványoltárai előtt, hiába imádkozik azok szentélyében, nem ér vele semmit!
{16:13} Ezt mondta az Örökkévaló Móábról már régen.
{16:14} De most így szól: „Még három hosszú év, ahogy a béresek számítják az időt, s akkor Moáb dicsősége elvész, népének tömegei elfogynak. Maradéka pedig kicsiny és gyenge lesz.”
{i17:1} Prófécia Damaszkusz királysága ellen
{17:1} Az Örökkévaló súlyos kijelentése Damaszkuszról: „Nézzétek! Elpusztul Damaszkusz városa, csak romhalmaz marad a helyén!
{17:2} Aróér városai elhagyatott helyek lesznek, csak juhnyájak járnak arra, s békésen heverésznek.
{17:3} Efraim városait lerombolják, Damaszkusz királysága megszűnik, Arám maradéka is arra a sorsra jut, mint Izráel királyságának dicsősége” — mondja az Örökkévaló, a Seregek Ura.
{i17:4} Lehanyatlik Jákób népének dicsősége
{17:4} „Azon a napon lehanyatlik Jákób népének dicsősége, ahogy betegség miatt legyengül és elsorvad a kövér is.
{17:5} Úgy lesz ez, ahogy a gabonát aratják: az arató összemarkolja a kalászokat, s levágja őket, vagy ahogy a hullott kalászokat szedegetik a Refáim völgyében aratás
{17:6} után. Mint mikor az olajfa termését szüretelik: marad még a fa tetején két-három szem, s itt-ott egy-egy az ágak hegyén” — mondja az Örökkévaló, Izráel Istene.
{17:7} Azon a napon föltekint Teremtőjére, hozzá fordul az ember, Izráel Szentjére néz föl tisztelettel,
{17:8} s tekintetét nem függeszti a bálványok oltáraira, amelyeket maga készített. Többé rá sem néz kezének alkotásaira: a bálványokra és tömjénező oltáraikra.
{17:9} Azon a napon erős városaitok elhagyatott helyekké válnak, mint az erdő, vagy a hegycsúcs, amelyet az Izráel elől menekülő népek itt hagytak. Bizony, lakatlan pusztasággá lesznek,
{17:10} mert elhagytad szabadító Istened, elfelejtkeztél Kőszikládról, aki megment! Ezért hiába telepítesz gyönyörű szőlőskertet idegenből hozott vesszőkkel,
{17:11} hiába gondozod és véded, hiába növekszik és virágzik, mégsem szüretelsz róla, mert reménytelen szomorúság és gyógyíthatatlan fájdalom vár rád.
{17:12} Jaj, hogy zúg a népek tengere! Mint hullámok a parton, úgy morajlanak a tömegek.
{17:13} Mint hullámok a parton, úgy morajlanak a tömegek, de az Örökkévaló szavától megrettennek, s messze futnak, mint a polyva, amelyet a dombtetőről széthord a szél, mint vihar űzte szúrós ördögszekér.
{17:14} Leszáll az este, rémület száll rájuk, s reggelre kelve, nézd, már nincsenek! Bizony, ez lesz sorsa kirablóinknak, ez jut örökségül fosztogatóinknak!
{i18:1} Prófécia Etiópiáról
{18:1} Nézzétek a szárnysuhogás földjét Etiópia folyói mellett,
{18:2} ahonnan követeket küldenek a vizen, papiruszhajókon a tengeren túlra! Ti gyors követek, induljatok haza! Térjetek vissza népetekhez, melynek bőre fénylő, termete magas, melytől félnek a nemzetek közel s távol, mely erős és hódító, s melynek földjét folyók szabdalják!
{18:3} Figyeljetek rám, ti népek! Akik a földkerekségen laktok, mind figyeljetek! Lássátok meg, mikor jelt adnak a hegytetőkön! Halljátok meg, mikor a sófár felharsan!
{18:4} Ezt mondta nekem az Örökkévaló: „Lakóhelyemen nyugszom, s onnan nézem, ami következik, mint verőfényes forró délidőben, mint árnyas felhő alatt, aratás idején.”
{18:5} Mert így lesz ez: A szőlővirágzás után, de még szüret előtt, mikor a fürtök érni kezdenek, metszőkésével az Örökkévaló levágja a vesszőket, és a terjeszkedő hajtásokat lecsapja.
{18:6} Amit levágott, mind a földön hagyja, hadd egyék meg a hegyi madarak és a mezei vadak. Bizony, télen-nyáron abból élnek majd a madarak és vadak.
{18:7} Abban az időben ajándékot visz az Örökkévalónak, a Seregek Urának a nép, melynek bőre fénylő, termete magas, melytől félnek a nemzetek közel s távol, mert erős és hódító, s melynek földjét folyók szabdalják! Bizony, ajándékot visznek az Örökkévaló, a Seregek Ura nevének helyére, a Sion hegyére.
{i19:1} Prófécia Egyiptom ellen
{19:1} Az Örökkévaló súlyos kijelentése Egyiptomról: Nézzétek! Az Örökkévaló gyors felhőn szállva Egyiptomba siet. Egyiptom istenei reszketnek és remegnek előtte, s a nép szíve megdermed.
{19:2} Ezt mondja az Örökkévaló: „Egyiptom lakóit egymás ellen fordítom: testvér testvér ellen, lakos a szomszédja ellen, város város ellen, tartomány tartomány ellen — mind egymás ellen harcolnak.
{19:3} Összezavarom és tanácstalanná teszem őket. Kérdezik majd bálványaikat és varázslóikat, tanácsért futkosnak halottidézőkhöz és jósokhoz, de hiába!”
{19:4} „Kiszolgáltatom Egyiptomot egy kegyetlen uralkodónak, erőskezű király igázza le őket” — ezt mondja Uram, az Örökkévaló, a Seregek Ura.
{19:5} A Nílusból minden víz elapad, kiszárad a folyó medre egészen!
{19:6} A csatornák bűzt árasztanak, Egyiptom minden vízfolyása kiapad, elszárad még a nád és a sás is.
{19:7} Kisülnek a folyóparti legelők és vetések, minden vetemény és ültetvény elpusztul.
{19:8} A Nílus mentén minden halász kesereg, panaszkodnak a horgászok, és mind, akik a vízbe hálót vetnek.
{19:9} Akik a lent fésülik, reménytelenül ülnek, tanácstalanok a vászonszövő takácsok.
{19:10} Egyiptom minden oszlopa és fundamentuma összedől, még a nincstelen napszámos is gyászol.
{19:11} Cóán fejedelmei esztelen bolondok! A fáraó „bölcs tanácsosai” mind ostobák! Hogy mondhatjátok a fáraónak, hogy bölcsek tanítványai vagytok, ősi bölcs királyok utódai?
{19:12} Egyiptom, hol vannak hát bölcseid? Mondják meg, ha tudják, mit határozott az Örökkévaló Egyiptom felől!
{19:13} Cóán fejedelmei ostobák lettek, Nóf vezérei tanácstalanok. Pedig ők a törzsek vezetői, mégis félrevezették népüket.
{19:14} Zűrzavar szellemét öntötte rájuk az Örökkévaló, rossz úton vezetik népüket, ezért tántorog az egész ország, ahogy a részeg támolyog okádása fölött.
{19:15} Nem segíthet Egyiptomon senki, bármit is próbál a fej, vagy a farok, a pálmaág, vagy a káka.
{i19:16} Egyiptom és Asszíria Istenhez fordul
{19:16} Azon a napon Egyiptom olyan lesz, mint az asszonyok: reszket majd az Örökkévaló kezétől, aki karját fenyegetve emeli Egyiptomra.
{19:17} Rettegni fog Egyiptom Júdától is. Ha csak említik is Júdát, már reszket miatta, fél az Örökkévaló, a Seregek Ura határozatától, amelyet Egyiptom ellen hozott.
{19:18} Azon a napon lesz öt város Egyiptomban, ahol héberül beszélnek, és az Örökkévalóra, a Seregek Urára esküsznek. Az egyiket így hívják majd: „A Nap városa”.
{19:19} Azon a napon Egyiptom földjén is lesz oltára az Örökkévalónak, s tiszteletére egy emlékoszlop áll az ország határán.
{19:20} Jel lesz mindkettő, és bizonyíték, hogy az Örökkévalóra emlékeztesse Egyiptomot. Mert ha az Örökkévalóhoz kiáltanak segítségért elnyomóik miatt, szabadítót küld nekik, és megmenti őket.
{19:21} Azon a napon az Örökkévaló kijelenti magát az egyiptomiaknak. Igen, az egyiptomiak megismerik az Örökkévalót! Tisztelik őt áldozatokkal, fogadalmakat tesznek az Örökkévalónak, és teljesítik, amit fogadtak.
{19:22} Bár az Örökkévaló csapásokkal sújtja Egyiptomot, de meg is gyógyítja, mert hozzá fordulnak. Az Örökkévaló pedig meghallgatja könyörgésüket, és meggyógyítja őket.
{19:23} Azon a napon út vezet Egyiptomból Asszíriába, amelyen az asszírok Egyiptomba, az egyiptomiak pedig Asszíriába járnak. Mindkét ország együtt tiszteli az Örökkévalót.
{19:24} Azon a napon Izráel Egyiptom és Asszíria mellé csatlakozik harmadikként, és áldás lesz az egész föld számára.
{19:25} Az Örökkévaló, a Seregek Ura pedig így áldja meg őket: „Áldott legyen népem, Egyiptom, és Asszíria, kezem alkotása, meg Izráel, örökségem!”
{i20:1} Prófécia Egyiptom és Etiópia bukásáról
{20:1} Szárgón, Asszíria királya elküldte hadvezérét, Tartánt, hogy foglalja el Asdód városát.
{20:2} Abban az évben, amikor az asszír sereg Asdód alá érkezett — amelyet azután el is foglalt — , az Örökkévaló szólt Ézsaiáshoz, Ámóc fiához: „Vesd le a zsákruhát derekadról, és húzd le a sarudat is!” Ézsaiás engedelmeskedett, és attól fogva ruha nélkül és mezítláb járt-kelt.
{20:3} Azután Örökkévaló ezt mondta: „Nézzétek! Szolgám, Ézsaiás, ruha és saru nélkül jár három esztendeig! Intő jel és előkép ez Egyiptom és Etiópia számára, mert amikor Asszíria királya elhurcolja a foglyul
{20:4} ejtett egyiptomiakat és etiópokat, ők is ugyanígy fognak járni. Bizony, rabul ejti a fiatalokat és öregeket, azután mindenféle ruha nélkül, teljesen csupaszon és mezítláb hajtja őket száműzetésbe egész Egyiptom szégyenére!
{20:5} Akkor, akik Etiópiában bíztak és Egyiptom segítségével dicsekedtek, mind csalódnak és kudarcot vallanak.”
{20:6} E tengerparti tartomány lakói pedig ezt mondják: „Látjátok? Etiópiához és Egyiptomhoz fordultunk segítségért, hogy mentsenek meg bennünket Asszíria királyától. De ha azok is így jártak, akikben reménykedtünk, akkor mi hogyan menekülhetnénk meg?”
{i21:1} Prófécia Babilónia pusztulásáról
{21:1} Súlyos kijelentés a tengerparti sivatag ellen: Mint pusztító forgószél, mint homokvihar a forró déli vidék felől, úgy közeledik valami a sivatagból, a félelmetes föld felől.
{21:2} Rémületes látomásban láttam ezt: Árulókat láttam, akik árulásra készülnek, és pusztító hadsereget, amely zsákmányolni akar. Élám, indulj a harcba! Média, ostromold meg a várost! Azt mondja az Örökkévaló: „Minden szenvedésnek véget vetek!”
{21:3} A látomás miatt gyötrelem fogott el, bensőm megtelt fájdalommal. Mint vajúdó asszonyt a szülési fájdalmak, engem is kínok görnyesztenek. Rémítő, amit hallok, szörnyű, amit látok: rettenetes!
{21:4} Rémület fog el, a félelemtől remegek, még az alkony kedves órája is rettegéssel tölt el.
{21:5} Kiáltozva futkosnak ide-oda: „Lakomához terítsetek, készüljetek, hozzatok díszes szőnyegeket! Egyetek, igyatok, dőzsöljetek!” Mások kiáltanak: „Állítsatok a toronyba őrszemet! Keljetek fel a lakomától, vezérek, készüljetek a harcra!”
{21:6} Ezt mondta nekem az Örökkévaló: „Állíts a város falára őrszemet, hogy amit lát, jelentse!
{21:7} Figyeljen éberen, feszülten figyeljen: lát-e lovas csapatokat, vagy szamáron, tevén nyargalókat!”
{21:8} Kiáltott az őrszem, mint egy oroszlán: „Uram, őrhelyemen állok naponta, őrt állok minden éjjel!”
{21:9} Nézd, lovas szekér jön, és lovasok kísérik. Hírt hoznak, s jelentik: „Elesett Babilon, elesett! Bálványszobrai mind a földön hevernek, összetörve!”
{21:10} Jaj, népem! Hogy összetörtek és letiportak téged! Amit az Örökkévalótól, a Seregek Urától, Izráel Istenétől hallottam, azt mondtam el neked.
{i21:11} Prófécia Edomról
{21:11} Súlyos kijelentés Dúmáról: Széírből kiált valaki: „Őrszem, mennyi telt el az éjszakából? Őrálló, meddig tart még az éj?”
{21:12} Felelt az őrszem: „Eljön majd a hajnal, de még éjszaka van. Kérdezhettek még, ha akartok, de majd ha visszatértek.”
{i21:13} Prófécia Arábia ellen
{21:13} Súlyos kijelentés Arábiáról: Töltsétek az éjszakát valamelyik oázisban, Arábia sivatagában! Rejtőzzetek el a bozótosban, Dédán karavánjai!
{21:14} Témá lakosai, hozzatok vizet a szomjazóknak, adjatok kenyeret a menekülőknek!
{21:15} Mert kivont kard elől futnak ők, felvont íj elől, súlyos harcokból menekülnek.
{21:16} Ezt mondta nekem az Úr: „Egy éven belül, ahogy a béresek számolják az időt, Kédár törzsének minden dicsősége elvész.
{21:17} Bizony, kevesen maradnak életben Kédár hős harcosai közül, vitéz íjászaiból alig maradnak” — az Örökkévaló, Izráel Istene mondta ezt.
{i22:1} Prófécia Jeruzsálem ostromáról
{22:1} Súlyos kijelentés a látomás völgyéről: Mi lelt téged, te zsibongó, te lármás, örvendező város?
{22:2} Miért ment fel mindenki a háztetőkre? Jaj, harcosaid nem csatában haltak hősi halált!
{22:3} Sereged tisztjei mind elfutottak, harc nélkül fogságba estek. Bizony, akit csak megtaláltak, mind megkötözték, még ha messzire futott is.
{22:4} Ezért azt mondom: Hagyjatok sírni és gyászolni! Keservesen sírok népem romlásán, vigasztalni se próbáljatok!
{22:5} Mert Uram, az Örökkévaló, a Seregek Ura zűrzavart bocsát a városra, a látomás völgyét ellenség serege földre tiporja. Lerombolják a város falát, segélykiáltásokat visszhangoznak a hegyek.
{22:6} Látom, hogy Élám harcosai, lovasok és harci szekerek gyülekeznek, készítik nyilaikat, Kir íjászai felveszik pajzsaikat.
{22:7} Júda termékeny völgyei megtelnek ellenséges harci szekerekkel, s a támadók lovasai felsorakoznak a városkapu előtt.
{22:8} Akkor az Örökkévaló elveszi védelmező kezét Júdáról, de ti azon a napon inkább a fegyverekkel törődtök, amelyeket az Erdő-palotában raktároztok.
{22:9} Inkább a város falait vizsgáljátok, s látjátok, hogy sok repedés van Dávid városának kőfalán. Vizet gyűjtötök a víztárolóba,
{22:10} és a falat javítjátok. Számba veszitek a házakat, némelyiket még le is bontjátok, hogy legyen mivel kijavítani a kőfalat.
{22:11} Újabb víztárolót építetek a régi helyett a két kőfal között, s minden követ megmozgattok, hogy védjétek a várost és magatokat. Csak éppen arra nem néztek, aki mindezt régen eltervezte, s most csak véghezviszi! Csak éppen őrá nem figyeltek!
{22:12} Azon a napon Uram, az Örökkévaló, a Seregek Ura felhív titeket gyászolásra és sírásra, hogy öltözzetek zsákruhába, és fejetek nyírjátok kopaszra.
{22:13} Ehelyett ti vigadoztok és lakomáztok, borjakat és juhokat vágtok, húst esztek és bort isztok. „Együnk-igyunk, holnap úgyis meghalunk!”
{22:14} Az Örökkévaló, a Seregek Ura kijelentette nekem, és a saját fülemmel hallottam: „Ezt a bűnötöket, nem bocsátom meg, amíg csak éltek!” Ezt mondta az Örökkévaló, a Seregek Ura.
{i22:15} Prófécia Sebna és Eljákim sorsáról
{22:15} Uram, az Örökkévaló, a Seregek Ura megszólított: „Jöjj ide! Elküldelek Sebna kormányzóhoz, aki a királyi palota ügyeit intézi, és előkelő sírhelyet készíttet magasan
{22:16} a hegyoldalban, sírkamrát vágat magának a sziklába. Ezt mondd neki: Hogy merészelsz itt sírhelyet készíttetni magadnak, noha őseid közül senki sincs itt eltemetve?
{22:17} Tudd meg, hogy az Örökkévaló erősen megragad — bármilyen nagynak is képzeled magad — , s elhajít téged messzi földre!
{22:18} Bizony, markába fog, mint labdát, és messzire elhajít! Ott fogsz meghalni, tágas és sík földön, oda kerülnek szekereid is, amelyekre olyan büszke vagy, urad házának szégyene, Sebna!
{22:19} Kihajítalak téged a hivatalodból, megfosztalak tisztségedtől!
{22:20} Azon a napon előszólítom Eljákimot, Hilkijjá fiát, a szolgámat,
{22:21} ráadom Sebna palástját, övét és hatalmát. Ő lesz gondviselője Jeruzsálem lakosainak és Júda népének, ahogy az apa törődik családjával.
{22:22} Sőt, Eljákim vállára teszem Dávid házának kulcsait, hogy amit ő kinyit, azt senki be ne zárja, s amit ő bezár, azt senki ki ne nyissa.
{22:23} Megerősítem őt, ahogy a szöget a mester jó erősen beveri a helyére. Eljákim olyan lesz a családja számára, mint egy dicsőséges trónus.
{22:24} Családja minden tagja egészen rá támaszkodik, rokonsága minden terhét az ő vállára rakják, ahogy a gazdasszony egy szögre akasztja minden edényét, a kicsiny korsóktól a nagy lábasokig.”
{22:25} Ezt mondja az Örökkévaló, a Seregek Ura: „Azon a napon letörik az erősen bevert szög, és minden teher, amelyet tartott, a földre hull és összetörik.” Így lesz ez, mert az Örökkévaló mondta.
{i23:1} Prófécia Tírusz pusztulásáról
{23:1} Súlyos kijelentés Tíruszról: Jajgassatok tíruszi hajósok! Sírjatok, kik Társisból tértek haza, mert elpusztultak otthonaitok, nincs ott már sem ház, sem kikötő! Cipruson tudtátok meg ezt a hírt.
{23:2} Némuljatok el a rémülettől, akik a parton laktok, szidóni kereskedők, akiknek hajói bejárták a széles tengereket, hogy
{23:3} titeket gazdagítsanak! Hiszen számotokra kereskedtek Nílus-völgyi gabonával, sihóri búzával, hogy ti meggazdagodjatok. Így lettetek az egész világ kalmárai.
{23:4} Gyászolj Szidón, mert így szól a tenger, ezt mondja a Tenger Bástyája: „Nem vajúdtam, nem is szültem, nem neveltem fiakat, sem leányokat!”
{23:5} Tírusz pusztulásának hírére gyötrődve bánkódik Egyiptom is.
{23:6} Ti parton lakók, meneküljetek Társisba! Jajgassatok, és sirassátok Tíruszt!
{23:7} Mi lett a híres városotokból? Mivé lett a vidám Tírusz, amelynek gyökere az ősidőkbe nyúlik, s amelynek kereskedői oly sok távoli vidéken megtelepedtek?
{23:8} Ki határozta el, s vitte véghez Tírusz vesztét, a koronás város pusztulását, amelynek kereskedői fejedelmek voltak, és kalmárait az egész föld tisztelte?
{23:9} Az Örökkévaló, a Seregek Ura, ő határozott így, hogy megalázza a büszkék dicsekedését, s megszégyenítse, akiket nagyra tartanak a földön.
{23:10} Szabad vagy már, Társis népe, mint a gátak nélküli folyó! Lehullott rólad, s nem szorítja derekad Tírusz öve többé.
{23:11} Kinyújtotta karját az Örökkévaló a tenger fölé, és királyságokat döntött le. Parancsolt a népeknek, hogy pusztítsák el Tíruszt és környékét, s annak összes erődítményét.
{23:12} Ezt mondja az Örökkévaló: „Szidón, te szűz, nem fogsz többé örülni, mert ellenségeid letaposnak! Kelj fel, menekülj át Ciprus szigetére, de ott sem lelsz nyugalmat!”
{23:13} Nézzétek a káldeusok országát! Hogy elpusztult! Nincs többé! Asszíria megostromolta Babilont, földig rombolta palotáit, elvadult pusztasággá tette.
{23:14} Jajgassatok tíruszi hajósok! Sírjatok, kik Társisból tértek haza, mert elpusztult Tírusz erődítménye!
{23:15} Tíruszra akkor a feledés homálya borul, s így marad hetven évig: elfeledve, egy király éveinek száma szerint. Azután ismét felkel Tírusz, mint az ének mondja:
{23:16} „Fogd a citerát és énekelj, járd körül a várost, te rég elfeledett szajha! Pengesd csak citerád, énekeld a régi dalokat, hátha emlékszik még rád valaki!”
{23:17} Mikor letelik a hetven év, az Örökkévaló ismét talpra állítja Tíruszt. Az pedig megint kereskedni fog a világ összes országával, mint azelőtt — akárcsak az idős prostituált, aki folytatja mesterségét, és megkapja bérét.
{23:18} De Tírusz akkor már az Örökkévalónak fogja szentelni a nyereségét. Nem gyűjti többé vagyonát kincstárába, hanem azokat szolgálja vele, akik az Örökkévaló jelenlétében élnek. Arra használja majd nyereségét, hogy az Örökkévaló szolgáinak bőségesen legyen mit enniük, és szép ruhákba öltözzenek.
{i24:1} Látomás a föld pusztulásáról
{24:1} Nézzétek! Az Örökkévaló elpusztítja a földet, felforgatja, lakatlan pusztává teszi, s lakóit szétszórja mindenfelé.
{24:2} Olyanná lesz a közember, mint a pap. Szolga és ura nem különbözik többé, sem a szolgaleány és asszonya. Egyforma lesz akkor vevő és eladó, adós és hitelező, aki kölcsönkér, s aki kölcsönad.
{24:3} Bizony, elpusztul a föld, egészen elpusztul! Kifosztják, teljesen kifosztják, és csupasz pusztaság marad! Az Örökkévaló parancsolta így!
{24:4} Gyászol a föld, elhervad minden virága, gyászol az egész világ, lakossága megfogyatkozik, elsorvad a nagy vezetők ereje-hatalma is.
{24:5} Megrontották, beszennyezték lakói a földet, mivel az Örökkévaló tanításával nem törődtek, parancsainak nem engedtek, megtörték az örök szövetséget.
{24:6} Ezért átok emészti meg a földet, lakosai bűnhődnek bűneikért. Ezért megégnek a föld lakói, és csak kevesen maradnak meg.
{24:7} Gyászol a bor is, mert elszárad a szőlő, akik egykor vigadoztak, most csak sóhajtoznak.
{24:8} Elhallgat a csörgődob, megszűnik az örömteli zsivaj, nem szól a hárfa vidám hangja.
{24:9} Nincs többé baráti borozás, sem nótaszó, keserű lett még az édes aszúbor is.
{24:10} A városban teljes a zűrzavar, semmi sem működik, minden kaput bezártak, senki sem mer ki-, vagy bemenni.
{24:11} Az utcákon borért kiáltoznak, de minden öröm elszállt, minden vidámság elköltözött.
{24:12} Csak romok maradtak a városban, még a kapukat is szétzúzták.
{24:13} Így lesz az egész földön, szerte a világon a nemzetek között: mint az olajfa szedése után, vagy a szüret végén, mikor a maradék szőlőt szemezgetik.
{i24:14} Az Örökkévalót dicsérik nyugattól keletig
{24:14} Nyugaton mégis ujjonganak, s az Örökkévaló nagyságát dicsérik hangosan.
{24:15} Dicsérjétek hát az Örökkévaló nevét keleten is, dicsérjétek Izráel Istenét, ti nemzetek, a tenger távoli partjain és szigetein!
{24:16} Még a föld széléről is imádat énekét hallani: „Dicsőség az Igazságos Istennek!” De én azt mondom: Jaj nekem! Végem van! Végem van! Mert a hitetlen áruló mindenkit becsap és elárul, hűtlenség hűtlenséget követ!
{24:17} A föld lakóit rettegés ejti csapdába, verembe esnek mindannyian.
{24:18} Mert aki menekül a veszedelem hírére, verembe esik. Aki a veremből kimászik, azt csapda fogja meg. Megnyílnak az ég zsilipjei, s a föld a gyökeréig megremeg.
{24:19} Bizony, egészen megromlik a föld, recsegve-ropogva inog, hevesen rázkódik, meghasad, s minden széthullik, ami rajta van.
{24:20} Tántorog a föld, mint a részeg, dülöngél, mint kunyhó a viharban. Lakóinak bűne nehezedik rá, ezért összedől, s nem kel fel többé soha.
{24:21} Azon a napon az Örökkévaló elszámol az ég seregével fenn a magasban, és számon kéri a földi királyokat lenn a földön.
{24:22} Összegyűjti, mint rabokat a börtönbe, s bezárja őket jó erősen. Hosszú idő után majd ismét előveszi, és megbünteti őket.
{24:23} Akkor elsápad a Hold, szégyenkezik a Nap, mert az Örökkévaló, a Seregek Ura trónra lép Sion hegyén, dicső királyként uralkodik vezetőivel együtt Jeruzsálemben.
{i25:1} Istent dicsérő ének
{25:1} Örökkévaló, én Istenem! Dicsérem neved és magasztallak, mert csodákat tettél, melyeket régen elhatároztál, biztos kézzel vitted véghez terveidet!
{25:2} Nagy városokat leromboltál, erős várakat romhalmazzá tettél, kőrakás maradt csak belőlük. Az idegenek büszke várkastélyát ledöntötted, fel sem épül soha többé.
{25:3} Félnek téged az erős népek, hatalmas nemzetek városai tisztelnek és dicsérnek.
{25:4} Erős vára lettél a szegénynek, biztos védelme a kiszolgáltatott gyengének, mint hűs árnyék déli hőségben, mint menedék a viharban; pedig az erőszakosok haragja úgy zúdult ránk, mint szélvihar a kőfalra,
{25:5} mint tűző déli napsugár a sivatagra. Megalázod az idegeneket, büszke zajongásukat elhallgattatod. Mint sűrű felhő árnyéka a hőséget, elnyomóink diadalénekét megszünteted.
{i25:6} Nagy lakoma a Sion hegyén
{25:6} Az Örökkévaló, a Seregek Ura lakomát készít ezen a hegyen, vendégséget minden népnek. Nagy lakomát finom ételekből, válogatott fogásokból, ízes falatokból, erős letisztult aszúborból.
{25:7} Megszabadítja az Örökkévaló a népeket ezen a hegyen a sötét takarótól, amely arcukat befedte, a fekete gyászlepeltől, amely az összes nemzetet beborította.
{25:8} Bizony, elveszti a halált örökre, s arcukról minden könnyet letöröl Uram, az Örökkévaló! Népét megszabadítja szégyenétől az egész földön. Így lesz, mert az Örökkévaló mondja ezt!
{25:9} Azon a napon így énekelnek a megszabadultak: „Nézzétek! Ő a mi Istenünk, akit vártunk, benne bíztunk, hogy megment! Ő az Örökkévaló, akire vártunk! Örvendezzünk és ujjongjunk szabadítónknak,
{25:10} mert az Örökkévaló fölöttünk tartja kezét ezen a hegyen! Moábot pedig a saját helyén a sárba tapossa, mint szalmát a trágyadombon.
{25:11} S bár Moáb kiterjeszti karjait, mint az úszó, hogy el ne merüljön, az Örökkévaló mégis megalázza őket, akárhogy igyekeznek is.
{25:12} Városaik magas kőfalát lerontja, büszkeségét porig alázza, kevélységét pedig a földig rombolja.”
{i26:1} Dicsőítő ének
{26:1} Azon a napon ezt az éneket énekelik Júda földjén: Erős a várunk, mert az Örökkévaló szabadítása annak kőfala és bástyája!
{26:2} Nyissátok ki a kapukat, hadd vonuljon be az igazságos nép, amely hűséges maradt Istenéhez!
{26:3} Megőrzöd őket teljes békességben, mert szívük állhatatosan bízik benned, Örökkévaló!
{26:4} Bízzatok hát benne örökké, mert Jah Jahve a Kősziklánk örökké!
{26:5} Mert leszállította a magasan lakókat, a büszke várost porig alázta, földig rombolta falaikat, kevélységüket ízzé-porrá zúzta.
{26:6} Bizony, a gyengék lába tapossa romjaikat, a szegények taposnak rajtuk!
{i26:7} Zsoltár
{26:7} Egyenes az igazságos ösvénye, mert te egyengeted azt, Örökkévaló, aki magad is igazságos vagy.
{26:8} Téged várunk, hogy igazíts helyre bennünket, hiszen tanításodat követjük. Egész lelkünk utánad vágyakozik, és nevedre emlékezünk.
{26:9} Lelkem hozzád kívánkozik éjjelente, szellemem sóvárogva keres téged, mert ha ítéletet tartasz a földön, igazságosságra tanítod lakóit.
{26:10} De ha jól bánsz az istentelennel, soha nem tanul igazságosságot, még az igazak földjén is vétkezik, és nem tiszteli az Örökkévaló fenségét.
{26:11} Felemelted karodat, hogy megbüntesd őket, de ők nem látják, nem törődnek vele. Hadd lássák hát meg, hadd tudják meg, milyen féltőn szereted néped, és szégyenkezzenek! Tűz eméssze meg ellenségeidet!
{26:12} Örökkévaló, te szerzel nekünk békességet, hiszen amit csak elértünk, valójában mind te vitted véghez.
{26:13} Örökkévaló! Istenünk, idegen urak uralkodtak rajtunk, mégis egyedül téged tisztelünk és dicsérünk.
{26:14} Ők már halottak, nem élnek, csak árnyak, nem kelnek fel többé. Megbüntetted és elpusztítottad őket, még emléküket is eltörölted.
{26:15} De népünket megszaporítottad, Örökkévaló, népünket megsokasítottad, így dicsőítetted meg magad! Országunk határait kiterjesztetted.
{26:16} Nyomorúságunkban téged kerestünk, Örökkévaló, mikor megfenyítettél, suttogva imádkoztunk, lelkünket kiöntöttük előtted.
{26:17} Mint vajúdó asszony, közel a szüléshez, hozzád kiált kínjai között — olyanok voltunk előtted, Örökkévaló.
{26:18} Bizony, mi is vajúdtunk, mint a terhes asszony, de csak szelet szültünk. Nem jöttek világra új lakosok, nem hoztunk szabadulást a földre.
{26:19} Halottaink életre kelnek, a holtak újra talpra állnak. Ébredjetek, akik porban fekszetek, ujjongva kiáltsatok, és énekeljetek! Mert a ragyogó hajnali harmat, amely tőled száll a földre, Örökkévaló, az élet harmata, s visszaadja a föld a megholtakat.
{i26:20} Ítélet közeledik
{26:20} Figyelj rám, népem: menjetek be házaitokba, zárkózzatok be szobáitokba! Rejtőzzetek el egy kis időre, amíg az Örökkévaló haragja elvonul!
{26:21} Mert kijön helyéről, hogy számon kérje a föld lakóitól vétkeiket. A föld pedig felmutatja a megöltek vérét, s nem rejti el többé a meggyilkoltakat!
{i27:1} Ének az Örökkévaló szőlőjéről
{27:1} Azon a napon az Örökkévaló kivonja éles, erős és hatalmas kardját, és a Leviátán ellen fordítja. Megbünteti őt, a gyors és tekergő kígyót: megöli a tengerben lévő szörnyet.
{27:2} Azon a napon énekeljetek az Örökkévaló kedves szőlőskertjéről:
{27:3} „Én, az Örökkévaló, művelem és őrzöm kertemet, szüntelen gondozom, idejében öntözöm, éjjel-nappal őrködöm felette, hogy senki se bántsa.
{27:4} Nincs bennem harag, de aki töviseket és gyomokat hoz kertembe, harcba szállok az ellen, s a gazzal együtt elégetem!
{27:5} De ha megragadja a kezem, oltalmamra bízza magát, s békét köt velem, megmenekülhet. Hát kössön békét velem!
{27:6} Mikor ők eljönnek, Jákób népe gyökeret ver, Izráel kivirul, kivirágzik, a földkerekséget betöltik gyümölcsükkel.”
{i27:7} Az Örökkévaló újra összegyűjti Izráelt
{27:7} Vajon úgy verte Izráelt az Örökkévaló, ahogy azokat, akik Izráelt verték? Úgy öldökölte saját népét, mint azokat, akik népét öldökölték?
{27:8} Mértékletesen fenyítetted népedet, Uram, mikor száműzetésbe küldted: így pereltél vele. Elfújtad, elsodortad őket, mint a viharos keleti szél.
{27:9} Amikor megbocsátja az Örökkévaló Jákób népének vétkét, a megbocsátás gyümölcse az lesz, hogy a nép apróra töri a bálványok oltárait, szobraikat és oszlopaikat ledönti.
{27:10} Mert az erős várost elhagyják lakói, magányosan pusztul, elfelejtik, sivár lesz és néptelen, mint a sivatag. A helyén tehenek legelnek, lerágják a bokrokat, heverésznek.
{27:11} Majd asszonyok jönnek, rőzsét gyűjtenek, száraz ágakat, tűzrevalónak. Jaj, elpusztul ez a föld, mert lakói értelmetlenek! Ezért nem kegyelmez nekik Teremtőjük, nem irgalmaz nekik Alkotójuk.
{27:12} Azon a napon az Örökkévaló kicsépeli búzáját az egész földön, az Eufrátesztől Egyiptom patakjáig. Bizony, összegyűjti Izráel fiait, szemenként, mint a búzát!
{27:13} Azon a napon felharsan a sófár erős hangja: visszajönnek, összegyűlnek megint, akik egykor szétszóródtak és nyomuk veszett Asszíriától Egyiptomig. Együtt imádják az Örökkévalót Jeruzsálem szent hegyén.
{i28:1} Prófécia Samária pusztulásáról
{28:1} Jaj neked, büszkeség koszorúja! Jaj nektek, Efraim részegei! Jaj a dicsőséges és gyönyörű városnak, mely hervadó virágkoszorú a részegesek gyümölcstermő völgyének a fején!
{28:2} Jaj nektek, mert az Úr egy erőset küld, egy hatalmast hoz ellenetek! Mint a pusztító zivatar, tomboló jégeső, szélvihar és árvíz — földre sújtja őket erős kezével.
{28:3} Bizony, sárba tapossa akkor Efraim részegeseinek büszke koszorúját!
{28:4} A dicsőséges és gyönyörű város, a hervadó virágkoszorú a gyümölcstermő völgy fején úgy jár, mint a füge első termése: alig veszik kézbe, máris lenyelik!
{28:5} Azon a napon az Örökkévaló, a Seregek Ura lesz a dicsőséges korona, a szépséges koszorú népe maradékának!
{28:6} Ő lesz az igazság szelleme azokban, akik uralkodnak és ítélnek. Ő lesz az ereje azoknak, akik visszaverik az ellenséget, és megvédik a város kapuit.
{i28:7} A hűtlen papok és hamis próféták
{28:7} Még ezek is ittasan tántorognak, részegen támolyognak, részeg minden pap és próféta, összezavarodtak a bor miatt, ingadoznak az ital miatt. Nem értik meg a látomást, bizonytalankodnak, mikor dönteni kellene.
{28:8} Asztalaikat okádás mocska borítja, egy tenyérnyi hely sem maradt tiszta.
{28:9} Kit fognak ezek bölcsességre tanítani? Kivel akarják megértetni az üzenetet? Talán kisdedekkel, akiket éppen elválasztottak? Vagy csecsemőkkel, akiket anyjuk még szoptat?
{28:10} Mert „parancsra új parancs, szabályra új szabály, parancsra új parancs, szabályra új szabály, még egy kicsi, még egy kicsi…”. — tanításuk ebből áll.
{28:11} Ezért az Örökkévaló dadogók ajkával és idegen nyelveken szól majd e néphez.
{28:12} Mert ezt mondta nekik régen: „Itt az igazi nyugalom és megpihenés! Nálam a felüdülés a megfáradtaknak!” De nem akarták meghallani,
{28:13} s az Örökkévaló beszédét így értették: „Parancsra új parancs, szabályra új szabály, parancsra új parancs, szabályra új szabály, még egy kicsi, még egy kicsi…”. Emiatt jártukban megbotlanak, hanyatt esnek, összetörnek, csapdába esnek, és fogságba kerülnek!
{i28:14} Az Örökkévaló leteszi Sionban az alapkövet
{28:14} Halljátok meg az Örökkévaló szavát, ti gúnyolódók, akik Jeruzsálemben e népet vezetitek!
{28:15} Azt mondtátok: „Szövetséget kötöttünk a halállal, megegyeztünk a Seollal: ha eljön a pusztító áradat, minket ugyan el nem ér! Mert a hazugság lesz a menedékünk, elrejtőzünk a hamisságban.”
{28:16} Ezért azt üzeni nektek az Örökkévaló Isten: „Nézzétek! Én magam helyezek el Sionban egy alapkövet. Kipróbált ez a kő, az épület drága sarokköve, biztos alap, amely meg nem inog. Aki benne bízik, nem csalódik soha.
{28:17} Erre építkezem, az ítélet kezemben a mérőzsinór, függőónom az igazságosság. De jégeső söpri el a hazugság-menedéket, áradás sodorja el a hamisság-rejteket!
{28:18} Szövetségetek a halállal mit sem ér, egyezségetek a Seollal meg nem áll, mert a pusztító áradat bizony elborít, a földre tipor titeket is!
{28:19} Valahányszor eljön az áradat, elér benneteket! Eljön minden reggel, eljön délben, vagy éjjel. Micsoda rettegés zuhan reátok, amikor mindez beteljesül, és végre megértitek!
{28:20} Úgy jártok, mint a példázat mondja: »Rövid az ágy, hogy kinyújtózz benne, keskeny a takaró, hogy betakarjon.«”
{28:21} Mert az Örökkévaló felkel, és harcolni fog, mint egykor a Perácim-hegyen, megharagszik, mint a Gibeon-völgyben, és szokatlan dolgot tesz. Véghezviszi tervét, amely mindenkit meglep.
{28:22} Most azért ne gúnyolódjatok! Különben köteleitek még szorosabbak lesznek, mert hallottam, hogy Uram, a Seregek Ura véglegesen határozott felőletek: egész országotokra pusztulást rendelt, visszavonhatatlanul!
{i28:23} Példázat a földművesről
{28:23} Figyeljetek rám! Értsétek meg, amit mondok! Hallgassatok meg figyelmesen!
{28:24} Mikor a földműves vetni akar, szüntelen csak szántja-e földjét? Folyton-folyvást barázdákat hasít, egész nap csak boronál?
{28:25} Ugye, hogy nem? Amint végzett a szántással, boronálással, azonnal vetéshez lát! Elveti a magokat: fekete és illatos köményt, búzát és árpát, szép sorban, majd tönkölyt a tábla szélére, mindent a maga helyére.
{28:26} Mert így tanította Istene, így szoktatta őt rendre.
{28:27} Hiszen a fekete köményt nem súlyos cséplőszánnal csépelik. Az illatos köményt sem a szekér kerekével törik össze. Kézzel csépelik a fekete köményt, és pálcával verik ki az illatos köményt.
{28:28} Vajon összetörik-e csépléskor a gabonamagot? Semmiképpen! Csépelik ugyan, de nem örökké. Bár megjáratják rajta a cséplőszekeret, és tapossák a lovak, de össze nem törik, csak a magját csépelik ki.
{28:29} Ez a példázat is az Örökkévalótól, a Seregek Urától származik, aki fölülmúlhatatlan bölcsességben, és ellenállhatatlan tervei véghezvitelében!
{i29:1} Prófécia Jeruzsálem ostromáról és szabadulásáról
{29:1} Nézzétek Ariélt! Ó, Áriél, a város, ahol Dávid lakott! Adjatok még egy évet az évekhez, hadd forogjanak körbe az ünnepek!
{29:2} Azután bizony megszorongatlak, Ariél, hogy sírni és jajgatni fogsz, akkor leszel igazán az én Ariélem!
{29:3} Körülveszlek, ostromollak, sáncokat építek ellened,
{29:4} porig alázlak, hogy a porból szólsz, a föld alól suttogsz majd, mint a holtak.
{29:5} Ellenségeid annyian lesznek, mint a polyva, kegyetlen támadóid ellepnek, mint a por. De hirtelen-váratlan
{29:6} megbüntet téged az Örökkévaló, a Seregek Ura! Megbüntet mennydörgéssel, földrengéssel, nagy zúgással, forgószéllel, erős viharral és emésztő tűzzel.
{29:7} Ellenségeid sokasága, a nemzetek, akik téged támadnak, Ariél, akik szorongatnak és váradat ostromolják, mind úgy járnak, mint az álmodó, mint aki éjjeli látomást lát.
{29:8} Mint az éhes ember, aki álmában jóllakik, de felébredve mégis éhség mardossa, vagy mint a szomjazó, aki álmában iszik, s arra ébred, hogy szomjában eleped — így jár a nemzetek serege, amely Sion hegye ellen harcol!
{i29:9} Prófécia a szellemi vakságról
{29:9} Csodálkozzatok csak, és ámuljatok! Fogjátok csak be szemeteket, míg majd egészen megvakultok! Részegedjetek meg, de ne bortól! Tántorogjatok, de ne részegítő italtól!
{29:10} Hiszen az Örökkévaló öntötte rátok a mély kábultság szellemét, bezárta a szemeket: a prófétákat, letakarta a fejeket: akik látomásokat látnak!
{29:11} Ezért hát minden prófécia és látomás olyan lesz számotokra, mint a lepecsételt írás! Ha írástudónak adják, hogy olvassa, azt feleli: „Nem értem, mert lepecsételték!”
{29:12} Ha meg írástudatlannak adják, azt mondja: „Nem ismerem a betűket.”
{29:13} Azt mondja az Úr: „E nép szíve eltávolodott tőlem, csak a szájukkal tisztelnek, csak szavaikkal színlelik, hogy szeretnek. Még istentiszteletük is betanult emberi hagyományok szajkózása.
{29:14} Ezért hát nézzétek, milyen csodálatosan bánok velük: mindenki ámul és csodálkozik rajta! Mert a bölcseket elhagyja bölcsességük, s az értelmesek értelme elvész.”
{29:15} Nézzétek azokat, akik terveiket el akarják titkolni az Örökkévaló elől! Nézzétek azokat, akik a sötétben cselekszenek, mert azt hiszik, hogy senki sem látja őket!
{29:16} Milyen ostobán kiforgatjátok ezt! Vajon nem nagyobb-e a fazekas, mint kezében az agyag? Mondhatja-e a korsó a mesternek: „Nem is te készítettél engem!” Mondhatja-e az agyag a fazekasnak: „Nem értesz a mesterséghez, te ügyetlen!”
{i29:17} Azon a napon a süketek hallanak, a vakok látnak
{29:17} Bizony, csak még egy kis idő, és újra gyümölcsössé lesz a libanoni vadon, a szőlőskert pedig sűrű erdőnek fog látszani.
{29:18} Azon a napon a süketek meghallják a könyvtekercs szavait, a vakok ismét látnak, mert a sötétség és homály eltűnik.
{29:19} A szelídek és alázatosak ismét örülnek az Örökkévalónak, a nincstelenek örvendeznek Izráel Szentjének.
{29:20} Mert a kegyetlen zsarnok semmivé lesz, és a gúnyolódó eltűnik. Akik gonoszságra törekednek,
{29:21} egy szóért is megrágalmaznak valakit, csapdába ejtik, aki igazságosan ítél a kapuban, mondvacsinált ürüggyel akadályozzák az igazat — azok mind elpusztulnak.
{29:22} Ezért azt mondja Jákób népének az Örökkévaló, aki Ábrahámot megváltotta: „Többé nem szégyenül meg Jákób, arca sem sápad el soha,
{29:23} mert meg fogja látni gyermekeit, akiket kezem alkotott, és együtt fogják megszentelni nevem, együtt tisztelik Jákób Szentjét, és félik Izráel Istenét.
{29:24} Akkor a tévelygők megismerik az Örökkévalót, a zúgolódók pedig elfogadják a helyreigazítást.”
{i30:1} Prófécia az Egyiptommal való szövetkezés ellen
{30:1} Azt mondja az Örökkévaló: „Nézzétek ezeket a lázadó fiakat, akik elpártolnak tőlem! Terveket szőnek, de nem tanácsom szerint, szövetséget kötnek, de nem Szellemem által! Csak bűneiket szaporítják még ezzel is.
{30:2} Lemennek Egyiptomba, de prófétámat fel sem keresik, tanácsomat meg sem kérdezik. A fáraótól kérnek védelmet, Egyiptom árnyékába menekülnek.
{30:3} Ezért a fáraó védelmében csalódni fognak, Egyiptom árnyéka csak megaláztatást hoz nekik.
{30:4} Júda vezetői Cóánba mentek, követei egészen Hánészig jutottak,
{30:5} mégis mind csalódni fognak, mert olyan népben bíztak, amely nem tud segíteni. Abban reménykednek, aki semmit sem használ nekik, csak szégyent és gyalázatot hoz rájuk.”
{30:6} Az Örökkévaló súlyos kijelentése Júda követeiről: Viszik súlyos terhüket a déli sivatagban. Kincsekkel és drágaságokkal rakták meg a tevéket és szamarakat. Keresztülmennek a nyomorúság és szenvedés földjén, a vadállatok veszélyes földjén, oroszlánok és mérges kígyók között. Viszik ajándékaikat a népnek, amely nem tud rajtuk segíteni.
{30:7} Bizony, segítségük egy fabatkát sem ér! Ezért nevezem Egyiptomot így: „Nagyszájú, de csak üldögél tehetetlen.”
{30:8} „Te pedig, jegyezd fel ezt! Írd könyvtekercsbe, hogy megmaradjon a következő időkre, fennmaradjon örökre!
{30:9} Írd fel, hogy lázadó ez a nép, hűtlen fiak, nem akarnak az Örökkévaló tanítására hallgatni!
{30:10} Azt mondják a látóknak: »Ne lássatok!« A prófétáknak: »Ne prófétáljatok igazat, inkább kedvünkre valót, hízelgőt! Prófétáljatok sima beszéddel, ámítsatok csalárdsággal!
{30:11} Hagyjátok már abba, eleget hallottuk már! Ne emlegessétek örökké Izráel Szentjét!«”
{30:12} Ezért hát ezt üzeni nektek Izráel Szentje: „Mivel szavaimat nem tisztelitek, inkább hisztek a hazugságnak, és abban bíztok, aki becsap és nyomorgat titeket,
{30:13} ezért bűneitek miatt úgy jártok, mint a megrepedt fal, amely már összedőlni készül, de egy nap majd leomlik hirtelen-váratlan.
{30:14} Egy pillanat alatt összetörik, mint a cserépkorsó, amelyet gazdája haragjában a földhöz csapott, ízzé-porrá zúzott úgy, hogy cserepeivel már sem tüzet nem vihet senki a tűzhelyről, sem vizet nem meríthet a ciszternából.”
{30:15} Ezért hát azt mondja nektek az Örökkévaló Isten, Izráel Szentje: „Ha visszatértek hozzám, ha bennem megpihentek: megmenekültök. Ha bíztok bennem és nem aggódtok, ha belső békétek és nyugalmatok megőrzitek: erőt adok nektek. De nektek nem kellett ez a menedék!
{30:16} Nem! Inkább azt mondtátok: »Lóra ülünk, elvágtatunk, gyors paripán menekülünk!« Hát majd vágtattok is üldözőitek előtt, menekültök előlük, de hiába, mert lovaik gyorsabbak lesznek!
{30:17} Mikor egyikük rátok kiált, ezren menekültök! Ha öten fenyegetnek, mind elfuttok előlük. Nem marad más utánatok, csak egy magányos jelfa a hegycsúcson, csupán egyetlen zászló a dombtetőn.”
{i30:18} Prófécia a jövendő szabadulásról
{30:18} Még vár az Örökkévaló, hogy könyörülhessen rajtatok, s majd fölkel, hogy megvigasztaljon titeket, mert az ítélet Istene az Örökkévaló! Áldottak, akik bizalommal és reménységgel várják őt!
{30:19} Ezért hát Sion népe, Jeruzsálem lakosai, ne sírjatok! Meghallja az Örökkévaló segély-kiáltásotokat, s válaszul biztosan megkönyörül rajtatok. Soha többé nem kell sírnotok!
{30:20} Bár egy ideig az Úr a nyomorúság kenyerével etet, és a szenvedés vizével itat benneteket, de nem lesz ez mindig így! Mert Tanítód nem lesz többé rejtve előtted, te pedig meglátod őt, és rászegzed tekinteted!
{30:21} Ha letérsz az útról, ha jobbra vagy balra elhajolsz, füled meghallja a mögötted szóló hangot: „Ez a helyes út, ezen járjatok!”
{30:22} Akkor megutálod ezüstözött bálványaidat, megundorodsz aranyozott szobraidtól, mint mocskos rongyot, szemétre hajítod őket, és rákiáltasz: „Ki innen!”
{30:23} Akkor az Örökkévaló esőt ad vetésedre, áldott esőt vetőmagodra, s a föld gazdagon terem. Kenyered tápláló lesz és bőséges, még jószágaid is dúsfüvű, tágas mezőn legelnek.
{30:24} Igavonó ökreid és teherhordó szamaraid megtisztított, sózott abrakot kapnak.
{30:25} A hegyeken és dombokon mindenfelé bővizű folyók és patakok folynak a nagy öldöklés napján, mikor a tornyok leomlanak.
{30:26} A Hold sápadt fénye olyanná lesz, mint a ragyogó napfény. A Nap fénye pedig hétszeresére erősödik: mintha hét Nap világítana egyszerre, amikor az Örökkévaló bekötözi népe sebeit, és meggyógyítja sérüléseiket, amelyeket csapásai okoztak.
{i30:27} Nézzétek! Az Örökkévaló neve jön messziről!
{30:27} Nézzétek! Az Örökkévaló közeledik messziről! Izzó haragja súlyos terhét ki bírja el? Ajkán lángoló harag szavai, nyelvén megemésztő tűz igéi,
{30:28} lehelete, mint az áradó folyó, mely torkig ér. A pusztulás rostáját már kezébe vette, hogy a nemzeteket kirostálja, s a tévelygés zabláját teszi a népek szájába.
{30:29} Akkor fölzendül éneketek, mint mikor az ünnep estéje beköszönt. Szívetek úgy örvend, mint az ünnepi menetben, mikor az ujjongó sokaság énekelve vonul, hangszerekkel kísérve, az Örökkévaló hegyére, Izráel Kősziklájához.
{30:30} Akkor fölzendül az Örökkévaló dicsőséges hangja, és mindenki meghallja. Akkor izzó haragjában lesújt karja, és mindenki meglátja. Emésztő tűz lángjában, pusztító jégesőben, viharban, és tomboló orkán dühében meglátják az Örökkévalót cselekedni!
{30:31} Hangjára megretten Asszíria, mert botjával megveri az Örökkévaló.
{30:32} S valahányszor lesújt rá, a rég elhatározott büntetéssel, felhangzik ujjongó éneketek és a hangszerek hangja, mert az Örökkévaló újra meg újra harcol ellene.
{30:33} Hiszen készen áll a vesztőhely a királynak már régen! Számára készült az, mélyen és szélesen. Máglyája tüze kiolthatatlan, s az Örökkévaló lehelete, mint kénköves lávafolyam lobbantja lángra, égni fog örökké!
{i31:1} Figyelmeztetés Egyiptom segítsége ellen
{31:1} Nézzétek azokat, akik Egyiptomba mennek segítségért, és a lovak erejében reménykednek! Akik a harci szekerek sokaságában, meg az erős egyiptomi lovasságban bíznak. Akik nem Izráel Szentjétől várják a szabadítást, s nem az Örökkévalót keresik.
{31:2} Pedig az Örökkévalónál van a bölcsesség, és veszedelmet hoz rájuk, szavát nem vonja vissza! Bizony, felkel az Örökkévaló a gonoszok nemzedéke ellen, és rátámad azokra, akik segítik a vétkezőket.
{31:3} Hiszen az egyiptomiak, nem istenek, csak emberek! Lovaik csak hús-vér állatok, nem szellemek! Mikor az Örökkévaló kinyújtja karját, és lesújt rájuk, elhullanak mind a segítők, mind, akiket segítenek! Elvesznek mindketten véglegesen.
{i31:4} Prófécia Asszíria ellen
{31:4} Az Örökkévaló mondta ezt nekem: „Mikor az oroszlán, vagy a kölyke zsákmányt ejt, s ordítva megáll a préda fölött, hiába veszik körül a pásztorok, nem ijed meg a hangjuktól. Hiába lármáznak a pásztorok, nem fut el prédája mellől.” Így lesz az Örökkévaló, a Seregek Ura is, mikor leszáll a Sion hegyére, hogy harcoljon, mikor leszáll a város dombjaira.
{31:5} Mint a fészke fölött repdeső madár, megvédi az Örökkévaló, a Seregek Ura Jeruzsálemet! Bizony, megoltalmazza, sőt megszabadítja, megmenti és megkíméli.
{31:6} Izráel népe, fordulj vissza, jöjj vissza ahhoz, aki ellen fellázadtál!
{31:7} Akkor majd mind elhajítjátok ezüst- és arany-bálványaitokat, melyeket saját kezetekkel formáltatok, hogy bűnbe vigyenek titeket.
{31:8} Elesik akkor Asszíria a kardcsapás alatt, de nem ember kardjától, fegyver emészti meg, de nem emberé. Menekül e kard elől, de hiába, válogatott harcosai fogságba esnek, rabszolgasorba kerülnek.
{31:9} Asszíria kősziklája ijedten menekül, vezérei rémülten elfutnak, még zászlóikat is hátrahagyják. Ezt mondja az Örökkévaló, kinek tüze Sionban lobog, s kemencéje Jeruzsálemben lángol.
{i32:1} Prófécia az igazságos királyról
{32:1} Figyeljetek szavamra! Egy király jön, aki igazságosan uralkodik. Igazság által kormányoznak a fejedelmei is:
{32:2} mindegyikük olyan lesz, mint rejtekhely a szélviharban, menedék a zivatar idején, folyók a sivatagban, mint hatalmas kőszikla hűs árnyéka a hőségtől gyötört száraz földön.
{32:3} Akkor nem lesznek többé zárva a látók szemei, s a hallók fülei figyelmesen hallgatnak.
{32:4} A hebehurgyák szíve józanságot tanul, a dadogók nyelve simán és érthetően szól.
{32:5} Az aljast nem tartják többé nemesnek, sem a becstelen gazembert tiszteletreméltónak.
{32:6} Hiszen a bolond csupán bolondságot beszél, és szíve gonosz tervet forral, hogy istentelenséget vigyen véghez. Félrevezető dolgokat mond az Örökkévalóról, hogy az éhezőt éhen hagyja, s a szomjazótól elvegye a vizet.
{32:7} A becstelennek az eszközei is becstelenek: álnok tervet sző a szegény ellen, hogy hazugsággal rontsa meg, még ha a szegény igazat szólna is.
{32:8} De a nemes lelkű nemes terveket sző, ki is tart azok mellett, és nem ingadozik.
{i32:9} A Szellem kiárad a magasból
{32:9} Figyeljetek szavamra, ti gondtalan asszonyok! Hallgassatok rám, leányok, akik biztonságban érzitek magatok!
{32:10} Esztendő múltán a gondtalan jólétnek hirtelen vége szakad. Aggodalomtól reszkettek, ti elbizakodottak, mert az aratás elmarad, sem szőlőt, sem gyümölcsöt nem szüretelhettek!
{32:11} Remegjetek, ti gondtalanok, rémüljetek meg, ti elbizakodottak! Drága ruháitokat vessétek le, öltsetek zsákruhát!
{32:12} Melleteket verve gyászoljátok az elpusztult gyönyörű mezőket, a termő szőlőket!
{32:13} Sirassátok népem szántóföldjét, amelyet tövis és gaz borít el, sirassátok az egykor boldog otthonokat, a városokat, amelyekből kiveszett az öröm!
{32:14} Bizony, még a paloták is üresen állnak, kihal a népes város, nyüzsgő zaja elnémul. A várhegy s az őrtorony vadállatok barlangjává lesz, vadszamarak tanyája, nyájak legelője.
{32:15} Meddig tart ez? Ameddig a Szellem kiárad ránk a Mennyből. Akkor a puszta vadon jól művelt termőfölddé, s gazdagon termő kertté lesz, a gyümölcsös kert pedig oly dús, hogy erdőnek látszik.
{32:16} Még a pusztában is jogosság tanyázik, a termőföldön igazságosság lakik.
{32:17} Az igazságosság békességet és bőséget terem, gyümölcse gondtalan nyugalom és biztonság örökre.
{32:18} Bizony, bőséges békességben fog lakni népem, gondtalan jólétben, biztonság hajlékában és teljes nyugalomban.
{32:19} De az erdőre jégeső zúdul, a város pedig teljesen elpusztul.
{32:20} Bizony, jól teszitek, ha termékeny földön, víz mellé vetitek a magot, és szabadon engeditek az ökröket és szamarakat, hadd legeljenek!
{i33:1} Prófécia a pusztító pusztulásáról
{33:1} Jaj neked, te pusztító, akit még nem ért el a pusztulás! Jaj neked, te rabló, akit még nem raboltak ki! Mikor befejezed a pusztítást, téged fognak elpusztítani, mikor abbahagyod a rablást, téged rabolnak ki!
{33:2} Örökkévaló, könyörülj meg rajtunk, hiszen csak benned reménykedünk! Nyújtsd felénk védelmező karod minden nap, légy szabadítónk a veszedelem idején!
{33:3} Mennydörgő szavadtól rémülten szétfutnak a népek, mikor megmutatod hatalmadat, elszélednek a nemzetek.
{33:4} A zsákmányt úgy szétkapkodják, ahogy a zöld vetést a sáskahad felemészti. Úgy vetik magukat a zsákmányra, ahogy a sáskák megszállják a mezőket.
{33:5} Bizony, felséges az Örökkévaló, mert magasságban lakik! Betölti Siont igaz ítélettel és igazsággal.
{33:6} Békesség és hűség vesz körül téged, Sion, bölcsesség, üdvösség és az Örökkévaló ismerete lesz a gazdagságod. Az Örökkévaló imádata és félelme lesz kincsed.
{33:7} Nézzétek! Az utcákon erős harcosok kiáltoznak, a békekövetek keservesen sírnak.
{33:8} Az utcákon senki sem jár, az utak is elhagyottak. Az ellenség megszegte a szövetséget, megvetette a városokat, semmibe veszi a lakosokat.
{33:9} Még a föld is gyászol és pusztul, még a Libanon is kiszárad és elhervad, Sáron síksága, mint a sivatag, Básán és Kármel erdői csupaszok!
{33:10} „Most már fölkelek, nem várok tovább — mondja az Örökkévaló — , megmutatom nagyságomat, s mind meglátjátok hatalmam!
{33:11} Szalmát fogantok, polyvát szültök, mind semmi az! Ezért leheletem, mint a tűz elégeti a polyvát, s megemészt benneteket!
{33:12} Elégeti a népeket is, csontjaikból csak mész marad, elhamvadnak, mint tövis a tűzben.
{33:13} Halljátok meg, ti távol lakók, mit tettem! Ismerjétek meg, ti közel valók, hatalmamat!”
{33:14} Megrettennek a bűnösök Sionban, rémület fogja el az istenteleneket: „Ki lakhat közülünk a megemésztő lángokkal együtt? Ki maradhat örökké izzó tűzhöz közel?”
{33:15} Aki igazságosan él és cselekszik, aki beszédében egyenes, nem nyerészkedik erőszakkal, vagy csalással, nem fogad el megvesztegetést, hallani sem akar véres terveket, látni sem akar semmi gonoszságot!
{33:16} Az ilyen biztonságban él, védett, magas helyen lakik, hegycsúcson épült vár az otthona, kenyerét megkapja, s nem szomjazik soha.
{33:17} Meglátod a Királyt teljes dicsőségében, saját szemeddel szemlélheted! Meglátod tágas országát, s messze terjedő szép határait.
{33:18} Visszaemlékezel akkor a nyomorúság idejére, s elgondolod: „Hol vannak már az adószedők? Hová lettek, akik mindent számba vettek, s még a tornyokat is összeírták?
{33:19} Hová tűnt az erőszakos elnyomók népe, akiknek még beszéde sem érthető? Milyen dadogó nyelven beszéltek! Bizony, mind eltűntek, nincsenek sehol!”
{i33:20} Sionra nézz, ünnepeink városára!
{33:20} Sionra nézz, ünnepeink városára! Jeruzsálemet nézd, a nyugalom hajlékát! Olyan sátor ez, amely nem vándorol többé, sátorszegeit nem húzzák ki soha, kötelei örökké tartanak.
{33:21} Mert ott az Örökkévaló, a dicsőséges maga lesz velünk, a bővizű folyók és széles folyamok Királya! De ezeken a vizeken nem jár többé idegen hadi gálya, sem kereskedők büszke hajója!
{33:22} Mert az Örökkévaló a mi bíránk, ő ad nekünk törvényt, ő a Királyunk és Megmentőnk!
{33:23} Ellenségeink hajóin a kötelek meglazultak, nem tartják az árbocot, nem feszítik a vitorlát. Zsákmányunk oly temérdek, még a sántáknak is bőven jut belőle, alig győzzük majd szétosztani.
{33:24} Sion lakói közül egy se mondja többé: „Beteg vagyok.” Lakosai bűntől és bűntudattól szabadon élnek.
{i34:1} Prófécia a nemzetek pusztulásáról
{34:1} Jöjjetek nemzetek, halljátok meg! Figyeljetek népek! Hallja meg az egész világ: minden földi lakó! Tudja meg ezt az egész föld, és minden, ami a földről származik!
{34:2} Az Örökkévaló haragja lángra lobbant az összes nemzetek ellen. Megharagudott a népek tömegeire, pusztulásra ítélte őket, átadta őket a halálnak.
{34:3} Patakokban folyik a vér, halottak hevernek szanaszét temetetlen, a holttestek bűze mindent beborít.
{34:4} A magasságban lévő sereg széthullik, s összehajtják az eget, mint a könyvtekercset. Az ég csillagai lehullanak, mint ledobja ősszel száraz lombját a szőlő, vagy mint a fügefa hullatja aszott termését.
{34:5} „Öldöklő kardom az égben megrészegült már a vértől — mondja az Örökkévaló — , most hát leszáll a földre. Lesújt Edomra, a népre, melyet halálra ítéltem.”
{34:6} Bizony, az Örökkévaló kardja megrészegült a vértől, jóllakott öldökléssel, bárányok és kecskék vérével, kosok zsírjával. Mert az Örökkévaló nagy áldozatot tart Bocrában, tömeges mészárlást rendez Edom földjén.
{34:7} Elhullanak még a vadbivalyok is, levágja az erős bikákat és gyenge borjakat Edom népével együtt. Vérük áztatja földjüket, zsírjuktól síkos lesz a por.
{34:8} Mert bosszút áll rajtuk az Örökkévaló, megfizet azért, amit Sionnal tettek!
{34:9} Edom patakjai szurokká változnak, földje kénkővé, egész országa pedig égő szurokká.
{34:10} Tüze el nem alszik sem nappal, sem éjjel, füstje felszáll az égre örökké. Földje sivár pusztaság marad, még az átutazók is elkerülik.
{34:11} Pusztai madarak és vadállatok tanyáznak rajta, baglyok és hollók laknak ott, mert az Örökkévaló a pusztulás mérőzsinórját húzza ki fölötte, a kietlen üresség mérőónjával méri meg.
{34:12} Így fogják nevezni birodalmát: „Nincs Többé Királyság”. Fejedelmeit pedig így: „Nincsenek Sehol”.
{34:13} Palotáinak romjain csalán és bogáncs nő, hajdan erős várait benövi tüskés bozót, benne sakálok vernek tanyát, s baglyok fészkelnek omladékain.
{34:14} Hiénák és mindenféle pusztai vadak találkoznak ott, a vadkecske hívja társát, s éjjeli állatok pihennek a romok közt.
{34:15} Ott fészkel a pusztai bagoly, tojásait kikölti, s kicsinyeit szárnyával takarja. Ott gyülekeznek párosával a fekete keselyűk.
{34:16} Keressétek meg mindezt az Örökkévaló könyvében, olvassátok majd el, és vizsgáljátok meg! Beteljesedik ez minden részletében, nem fog hiányozni egy sem. Mind megtaláljátok, mert az Örökkévaló szája parancsolta így, s az ő Szelleme gyűjtötte őket össze.
{34:17} Ő adta Edom földjét a vadállatoknak, keze osztott birtokot nekik. Birtokolni is fogják azt örökre, nemzedékről nemzedékre ott tanyáznak.
{i35:1} Az Örökkévaló megváltottai visszatérnek Sionra
{35:1} Örül majd a puszta, a kiszáradt föld újra kizöldül, a sivatag ujjongva kivirul, mint a fehér liliom virága.
{35:2} Virágba borul akkor az egész vidék, ujjongva énekel, és vígan örvendezik, mert dicsősége olyan lesz, mint a libanoni erdőé, ékessége, mint a Kármel hegyéé, és gazdagon terem, mint a Sáron síksága. Bizony, meglátják ők az Örökkévaló dicsőségét, Istenünk fenségét mind megismerik.
{35:3} Erősítsétek azokat, akik lecsüggesztik kezüket, akiknek térde roskadozik!
{35:4} Mondjátok azoknak, akik feladták a reményt: „Bátorság, ne féljetek! Nézzétek, Istenetek már jön, és bosszút áll! Ellenségeinek megfizet, jön, és megszabadít titeket!”
{35:5} Akkor újra látnak a vakok, a süketek ismét hallanak,
{35:6} a sánták ujjongva ugrándoznak, mint a szarvasok, s a némák örvendezve énekelnek, mert a pusztában források fakadnak, s folyók öntözik a sivatagot.
{35:7} A csalóka délibáb igazi tóvá változik, s a szomjas pusztában bővizű források fakadnak. Ahol egykor sakálok tanyáztak, ott fű zöldell, nád és káka terem.
{35:8} Jól megépített út lesz ott, s így nevezik: „A Szent Helyhez vezető út”. Tisztátalan nem léphet rá, csak a megváltottak járnak rajta. Nem léphet rá tévelygő istentelen.
{35:9} Nem lesz ott oroszlán, vagy vérengző vadállat. Csak a megváltottak járnak rajta, s nem les rájuk veszély.
{35:10} Ezen jönnek haza, akiket az Örökkévaló megszabadít: öröménekkel, ujjongva térnek vissza Sionba. Fejüket el nem hervadó öröm koszorúzza, örök boldogságot találnak ott. Örömüket semmi sem árnyékolja többé, fájdalom és bánat előlük messze menekül.
{i36:1} Asszíria királya Jeruzsálem ellen támad
{36:1} Ezékiás király uralkodásának tizennegyedik évében történtek ezek. Szanhérib, Asszíria királya felvonult hadseregével Júda fallal megerősített városai ellen, és Jeruzsálem kivételével el is foglalta mindegyiket.
{36:2} Azután a király elküldte Lákisból az egyik vezérét, Rabsakét nagy hadsereggel Ezékiás királyhoz Jeruzsálembe. Rabsaké és serege megérkezett Jeruzsálem határába, és letáboroztak a ruhafestők mezején, a csatorna végénél, amely a Felső-tavat táplálja.
{36:3} Oda mentek ki hozzá Ezékiás követei: Eljákim, Hilkijjáhú fia, a királyi palota udvarmestere, Sebna, a király titkára, és Jóáh, Ászáf fia, a krónikaíró.
{36:4} Rabsaké azt mondta nekik: „Üzenetet hoztam Asszíria királyától Ezékiásnak. Mondjátok meg uratoknak: »Azt mondja Asszíria nagy királya: Ugyan miben reménykedsz?
{36:5} Azt hiszed, van elég erőd és bölcsességed, hogy harcolj ellenem? Ez csak üres fecsegés! Kiben bízol, hogy fellázadtál ellenem?
{36:6} Talán Egyiptom segítségében? Hiszen olyan az, mint a törött nádszál! Támaszkodj csak rá, majd meglátod, hogy felhasítja a tenyered! Bizony, ilyen a fáraó, Egyiptom királya azok számára, akik benne bíznak!
{36:7} Vagy talán azt mondod, hogy az Örökkévalóban, Istenedben bízol, hogy majd ő megsegít? Vajon nem ő az, akinek oltárait és magaslatait Ezékiás leromboltatta, majd azt parancsolta Júda és Jeruzsálem lakosainak, hogy egyedül a jeruzsálemi oltárnál mutassanak be áldozatot?
{36:8} Nézd! Uram, Asszíria királya fogadást ajánl neked: ajándékba kapsz tőle 2 000 lovat, ha tudsz rájuk lovasokat ültetni.
{36:9} Ugyan, hogy tudnád visszaverni uramnak akár csak a legkisebb kapitányát is? Vagy Egyiptom harci szekereiben és lovasaiban bízol?
{36:10} Azt hiszed, az Örökkévaló tudta nélkül jöttem ellened, hogy országod elpusztítsam? Hiszen éppen az Örökkévaló mondta nekem, hogy támadjam meg és pusztítsam el országodat!«”
{36:11} Akkor Ezékiás követei, Eljákim, Sebna és Jóáh azt mondták Rabsakénak: „Kérünk, beszélj velünk, szolgáiddal, arám nyelven, mert megértjük! Ne Júda nyelvén beszélj, mert akkor a várfalon lévők is megértik!”
{36:12} De Rabsaké így válaszolt: „Nem csak uratoknak és nektek küldte uram ezt az üzenetet, hanem mindazoknak a férfiaknak is, akik a várfalon vannak! Hiszen őrájuk is az a sors vár, mint rátok! Amikor majd nem lesz sem kenyeretek, sem vizetek, és valamennyien a saját ürüléketeket fogjátok enni, és vizeleteteket fogjátok inni!”
{36:13} Akkor Rabsaké odaállt a városfal elé, és nagy hangon így kiáltott a falon lévőknek azon a nyelven, amelyet Júdában beszélnek: „Emberek, halljátok meg, mit üzen nektek Asszíria nagy királya!
{36:14} »Ne hagyjátok, hogy Ezékiás becsapjon benneteket, mert ő képtelen megmenteni titeket!
{36:15} Ne higgyetek Ezékiásnak, amikor azzal hiteget, hogy bízzatok az Örökkévalóban, aki biztosan megszabadít, és a várost nem adja Asszíria királyának kezébe!
{36:16} Ne hallgassatok rá! Inkább Asszíria királyának higgyetek, aki ezt üzeni: Adjátok meg magatokat, jöjjetek ki a városból, és kössetek békét velem! Akkor szabadon hazamehettek, s mindannyian a saját szőlőtökről és fügefátokról ehettek, és saját kútjaitok vizét ihatjátok.
{36:17} Azután majd eljövök, és elviszlek titeket egy olyan földre, amely országotokhoz hasonló. Ott azután bővében lesztek minden jónak: gabonának és bornak, mert az a föld a bőséges kenyér és szőlő földje.
{36:18} Ne hagyjátok magatokat becsapni! Ezékiás félrevezet titeket azzal, hogy az Örökkévaló majd megszabadít! Vajon meg tudták-e szabadítani a nemzetek istenei a maguk népét Asszíria királyának kezéből?
{36:19} Hol vannak Hamát, Arpad és Szefarvaim istenei? Megmentették-e Samáriát a kezemből?
{36:20} Hol van csak egyetlen isten is, aki meg tudta volna menteni népét és földjét a kezemből? Hogy képzelitek, hogy az Örökkévaló meg tudja menteni Jeruzsálemet tőlem?«”
{36:21} De a jeruzsálemi falon álló férfiak csendben maradtak, és semmit sem feleltek, mert Ezékiás megparancsolta, hogy senki egy szót se válaszoljon az ellenségnek.
{36:22} Ezután Ezékiás követei: Eljákim, Hilkijjáhú fia, a királyi palota udvarmestere, Sebna, a király titkára, és Jóáh, Ászáf fia, a krónikaíró visszatértek Ezékiáshoz megszaggatott ruhában, és átadták Rabsaké üzenetét.
{i37:1} Ezékiás az Örökkévaló segítségét kéri
{37:1} Amikor Ezékiás király végighallgatta a követek jelentését, megszaggatta a ruháit, majd zsákruhába öltözött, és az Örökkévaló Templomához ment.
{37:2} Azután elküldte néhány emberét Ézsaiás prófétához, Ámóc fiához. Ezek voltak a követei: Eljákim, a királyi palota udvarmestere, azután Sebna, a király titkára, és a papok vezetői. Valamennyien zsákruhába öltöztek.
{37:3} Elmentek Ézsaiáshoz és ezt mondták: „Királyunk, Ezékiás üzeni neked: »Jaj ez a nap! Mert megszorongatnak, megfenyítenek bennünket, és gyalázatot kell elviselnünk! Olyan szorult helyzetbe kerültünk, mint a magzat, aki már majdnem világra jött, de anyjának nincs ereje hozzá, hogy megszülje.
{37:4} Talán meghallotta Istened, az Örökkévaló, hogy mit mondott Rabsaké, akit ura, Asszíria királya azért küldött ide, hogy az Élő Istent káromolja és gyalázza. Talán meg is fenyíti őt Istened, az Örökkévaló ezért az istenkáromlásért, amely bizonyára feljutott hozzá. Te pedig, Ézsaiás, imádkozz és könyörögj népünk maroknyi töredékéért, amely még életben maradt.«”
{37:5} Ézsaiás meghallgatta a király üzenetét, majd így felelt: „Ezt a választ vigyétek uratoknak. Azt mondja neked az
{37:6} Örökkévaló: »Ne ijedj meg attól, amit az asszír király szolgái mondtak, mert ők engem gyaláztak és káromoltak!
{37:7} Figyeld csak meg, mit teszek vele! Egy szellemet küldök az asszír király ellen. Amikor a király híreket kap, hazatér országába, ott pedig kardélre juttatom: a saját földjén fogják meggyilkolni.«”
{37:8} Ezután Tirháká, Etiópia királya felvonult seregével Asszíria királya ellen. Amikor ezt az asszír király megtudta, elvonult Lákisból, és Libna városát kezdte ostromolni. Rabsaké ekkor Libnába ment, mert
{37:9} közben hallotta, hogy az asszír király ott tartózkodik. Az asszír király ekkor követeit ismét Ezékiáshoz küldte, hogy a következő üzenetet adják át neki szóban és írásban is:
{37:10} „Ne higgy Istenednek, akiben bízol, ha azt mondaná, hogy Jeruzsálem nem kerül Asszíria királyának a kezébe; mert Istened becsap téged!
{37:11} Láthatod, hogyan pusztították el Asszíria királyai az összes országot! Azt képzeled, hogy te majd megmenekülsz a kezemből?!
{37:12} Elődeim, Asszíria királyai pusztították el Gózánt, Háránt, Recefet és Eden népét Telasszárban! Ezeknek istenei közül egyik sem tudta megmenteni népét Asszíria hatalmától.
{37:13} Nézd meg mi lett a sorsa Hamát, Arpad, Szefarvaim, Héna és Ivvá királyainak!”
{i37:14} Ezékiás imádsága
{37:14} Ezékiás meghallgatta a követeket, átvette tőlük az asszír király levelét, és elolvasta. Majd fogta a levelet, és fölment az Örökkévaló Templomába. Ott, az Örökkévaló jelenlétében kiterítette a papírtekercset,
{37:15} és így könyörgött az Örökkévalóhoz:
{37:16} „Örökkévaló, Seregek Ura, Izráel Istene, aki a kerubok fölött ülsz királyi trónodon! Te vagy az Isten, nincs más rajtad kívül! Egyedül te vagy a föld összes királyságainak Istene! Te teremtetted az eget és a földet!
{37:17} Kérlek, Örökkévaló, hallgass meg engem! Figyelj rám, és lásd meg ezt a levelet! Kérlek, figyelmesen vizsgáld meg Szanhérib üzenetét, amellyel az Élő Istent káromolta és gyalázta!
{37:18} Mert igaz, Örökkévaló, hogy Asszíria királyai elpusztították az összes nemzetet és országaikat,
{37:19} azok isteneit pedig elégették. De azok az úgynevezett istenek nem voltak valódiak, csupán emberi kéz kőből és fából készült alkotásai — ezért tudták elpusztítani azokat.
{37:20} Ezért hát, Örökkévaló, Istenünk, szabadíts ki bennünket az asszír király kezéből, hadd tudják meg a föld összes királyságai, hogy egyedül te vagy az Örökkévaló, és nincs rajtad kívül más Isten!”
{i37:21} Az Örökkévaló válasza
{37:21} Akkor Ézsaiás, Ámóc fia Ezékiáshoz küldött valakit ezzel az üzenettel: „Ezt mondja az Örökkévaló, Izráel Istene. Mivel hozzám imádkoztál Szanhérib, Asszíria királya miatt,
{37:22} válaszul ezt mondja az Örökkévaló Szanhéribnek: »Bizony Sion szűz leánya kicsúfol téged! Jeruzsálem leánya kigúnyol téged!
{37:23} De te, Asszíria királya, kit gúnyoltál ki? Ki ellen szóltál olyan kevélyen? Kit néztél le megvetéssel és büszke tekintettel? Kit gyaláztál és káromoltál? Izráel Szentjét! Bizony, ellene vétkeztél!
{37:24} Szolgáid által az Örökkévalót gyaláztad és káromoltad!« Ezt mondtad: »Rengeteg harci szekeremmel felmentem a hegyek tetejére, még a Libanon csúcsára is! Ledöntöttem a legmagasabb cédrusokat, kivágtam a legszebb sudár fenyőket, behatoltam a legsűrűbb erdőkbe, a legtávolabbi zugokba!
{37:25} Ha akartam, idegen földön is kutat ástam, hogy vizet igyak belőle. Ha akartam, lépteimmel kiszárítottam Egyiptom minden folyóját!«
{37:26} Az Örökkévaló pedig ezt mondja neked, Asszíria királya: »Hát nem hallottad, hogy mindezt én határoztam el réges-régen? Nem tudtál róla, hogy én terveztem ezeket az ősidőkben? Most csak kiformáltam és véghezvittem. Mert én akartam, hogy elfoglalj erős városokat, és romhalmazzá rombold váraikat.
{37:27} Ezért fogyott el védőik ereje, megrémültek tőled, szégyent vallottak, s olyanok lettek, mint mezőn a gyenge fű, mint háztetőn a gyom, mely hirtelen elszárad, még kalászt sem hoz.
{37:28} De én jól ismerlek téged, Asszíria királya! Tudok róla, ha leülsz, vagy elindulsz, s tudom, mikor térsz vissza. Látom, hogyan forralod haragod ellenem.
{37:29} Ellenem tomboló haragod miatt, és elbizakodott kevélységedért — mert hallottam minden szavad — , orrodba akasztom horgomat, zablámat szádba teszem, és kényszerítelek, hogy visszatérj az úton, amelyen jöttél.«”
{37:30} Azután az Örökkévaló így folytatta: „Neked pedig, Ezékiás, megerősítésül jelt adok, hogy biztos legyél benne: én mondtam ezt neked! Ebben az évben azt fogjátok aratni és enni, ami a gabonaföldön magától terem. A következő évben azt aratjátok majd, ami az idei aratáskor elhullott magvakból kikel. De a harmadik évben már szokás szerint szánthattok, vethettek, és arathatjátok a gabonát, sőt szőlőskerteket telepíthettek, és azok gyümölcsét eszitek.
{37:31} Júda népének maradéka pedig, amely túlélte a város ostromát, ismét növekedni és szaporodni fog, mint a gyümölcsfa, amely gyökeret ereszt a földben, és bőséges termést hoz ágain.
{37:32} Mert e nép maradéka Jeruzsálemből kiindulva ismét benépesíti a földet. Akik megszabadultak, a Sion hegyéről rajzanak majd szét. Az Örökkévaló féltékeny és erős szeretete fogja ezt véghezvinni.”
{37:33} Asszíria királyáról pedig ezt mondja az Örökkévaló: „Jeruzsálembe nem teszi be a lábát! Még egy nyílvesszőt sem lő a városra, fegyvereit sem fordítja ellene, meg sem ostromolja,
{37:34} hanem visszatér országába azon az úton, amelyen jött. Nem jön be ebbe a városba — mondja az Örökkévaló — ,
{37:35} mert megvédem és megmentem Jeruzsálemet önmagamért, és szolgámért, Dávidért.”
{i37:36} Az asszír sereg pusztulása
{37:36} Ezután az Örökkévaló elküldte angyalát, aki éjjel 185 000 katonát megölt az asszír sereg táborában. Amikor másnap reggel az életben maradottak korán reggel felébredtek, megdöbbenve látták bajtársaik holttestét.
{37:37} Szanhérib, Asszíria királya ezután seregével együtt visszatért Ninivébe, és ott is maradt.
{37:38} Egy napon Szanhérib éppen imádkozott istenének, Niszróknak a templomában, amikor fiai, Adrammelek és Szárecer karddal meggyilkolták, majd elmenekültek Ararát földjére. Ezután Szanhérib egyik fia, Észárhaddón követte a trónon apját.
{i38:1} Ezékiás életét az Örökkévaló meghosszabbítja
{38:1} Abban az időben Ezékiás, Júda királya megbetegedett, és már a halálán volt. Ézsaiás, Ámóc fia meglátogatta, és azt mondta neki: „Ezt mondja az Örökkévaló: Rendezd el a dolgaidat, mert nem fogsz meggyógyulni, hanem meghalsz!”
{38:2} Ennek hallatára Ezékiás a fal felé fordult, és így könyörgött:
{38:3} „Örökkévaló, kérlek, emlékezz rá, hogy egész életemben hűséges voltam hozzád, és teljes szívvel azt tettem, amit helyesnek látsz!” — így könyörgött és sírt a király sokáig.
{38:4} Történt ezek után, hogy az Örökkévaló ismét szólt Ézsaiáshoz:
{38:5} „Menj vissza Ezékiáshoz, és mondd neki: Ezt üzeni az Örökkévaló, Dávidnak, ősapádnak Istene: »Meghallgattam könyörgésedet, láttam könnyeidet, és tizenöt évvel meghosszabbítom életed idejét.
{38:6} Ezen felül megszabadítalak téged és Jeruzsálemet is Asszíria királyának a kezéből, és megvédem a várost.«”
{38:7} Ez lesz a jel számodra az Örökkévalótól, hogy beteljesíti, amit ígért:
{38:8} „Nézd! Visszaviszem az árnyékot tíz fokkal Áház napóráján azokon a fokokon, amelyen már áthaladt.” Az árnyék pedig valóban visszahátrált tíz fokot a napórán, azokon a fokokon, amelyeken előzőleg már áthaladt.
{i38:9} Ezékiás király hálaadó zsoltára
{38:9} Ezt az éneket Ezékiás, Júda királya akkor írta, amikor felgyógyult halálos betegségéből:
{38:10} „Azt gondoltam: Hát életem derekán kell átmennem az alvilág kapuján, s többi éveimet elrabolják tőlem!
{38:11} Azt mondtam: Hát nem láthatom többé az Örökkévalót az élők földjén? Nem láthatom többé a földön élő embereket sem?
{38:12} Sátorom lebontják, mint a pásztorok sátrát, s ki kell költöznöm belőle. Mint a takács a vásznat, összetekeri életem, s levágja a szövőszékről. Végez velem, mihelyst a nappal éjjelre vált.
{38:13} Hajnalig kiáltok segítségért, de úgy összetöri minden csontomat, mint zsákmányát az oroszlán. Végez velem, mihelyst a nappal éjjelre vált.
{38:14} Mint rémült fecskefióka, sipogtam, és nyögtem, mint a galamb. Uram, fölnézek a mennybe, onnan várok segítséget. Segíts rajtam, ments meg, te légy a szabadítóm!
{38:15} Mit is mondhatnék? Hiszen azt tetted velem, amit mondtál. Alázatban élem le hátralévő éveimet, lelkem keserűsége után.
{38:16} Uram, ezek által él minden ember, te éltetsz engem is! Meggyógyítasz, és életet adsz nekem!
{38:17} Bizony, még ez a szorongatás és nyomorúság is a javamra vált! Mert szeretsz, hát kihúztad lelkem a sírveremből, s hátad mögé hajítottad összes bűnömet!
{38:18} Nem a Seol dicsér téged, foglyai nem magasztalnak. A halál nem dicsőít téged, Uram, sem a sírba hullók nem reménykednek többé hűségedben!
{38:19} Csak az élők, csak az, ki él, az dicsőít téged, mint ahogy ma én magasztallak, Uram! Hirdessék hűségedet az apák a fiaiknak!
{38:20} Bizony, az Örökkévaló megszabadít engem, semmi kétség! Énekeljük hát hálaénekeimet, hangszerekkel, az Örökkévaló házában, egész életemben!”
{38:21} Ezután Ézsaiás mondta a szolgáknak, hogy hozzanak egy szárított füge-csomót, és kössék rá Ezékiás sebére, hogy meggyógyuljon.
{38:22} Ezékiás pedig már azt kérdezte: „Mikor mehetek föl ismét az Örökkévaló Templomába? Mi lesz a jele, hogy már meggyógyultam?”
{i39:1} Babilóniai követek jönnek Ezékiáshoz
{39:1} Miután Ezékiás felgyógyult betegségéből, követek érkeztek hozzá Babilóniából. Meródak-Baladán, Baladán fia, Babilónia királya küldte őket levelekkel és ajándékokkal, mivel hallotta, hogy Ezékiás beteg volt, de meggyógyult.
{39:2} Ezékiás örömmel fogadta a követséget, és megmutatta nekik a palotáját, raktárait, fegyvertárát és kincseit: az ezüstöt, aranyat, drágaköveket, illatos olajokat és drága fűszereket. Mindent megmutatott a követeknek, ami csak palotájában és királyságában értékes volt.
{39:3} Ezután Ézsaiás próféta Ezékiás királyhoz ment, és megkérdezte tőle: „Kik voltak ezek az emberek? Honnan jöttek, és mit mondtak?” A király ezt felelte: „Egy távoli országból, Babilóniából jöttek hozzám.”
{39:4} Ézsaiás tovább kérdezett: „Mit láttak a palotádban?” A király ezt válaszolta: „Mindent! Megmutattam nekik összes kincsemet. Nincs semmi egész palotámban, amit ne láttak volna.”
{39:5} Akkor Ézsaiás ezt mondta Ezékiásnak: „Halld meg az Örökkévaló, a Seregek Ura szavát:
{39:6} »Bizony, eljön az idő, amikor mindent, ami a palotádban van — amit elődeid eddig gyűjtöttek — , mindent elvisznek Babilóniába. Semmi sem marad itt.
{39:7} Sőt, még a tőled származó utódaid közül is elvisznek egyeseket, hogy a babilóniai király palotájában udvari szolgák legyenek.«”
{39:8} Ezékiás így válaszolt Ézsaiásnak: „Jó az Örökkévaló beszéde, amelyet mondtál.” Magában ugyanis azt gondolta a király: „Akkor legalább az én időmben békesség és nyugalom lesz!”
{i40:1} Bátorítsátok népemet!
{40:1} „Vigasztaljátok népemet, bátorítsátok! — mondja Istenetek. —
{40:2} Beszéljetek a szívére Jeruzsálemnek! Hirdessétek neki, hogy szolgaságának ideje letelt, hogy vétkeit az Örökkévaló megbocsátotta, kétszeresen megbüntette már összes bűnéért az Örökkévaló.”
{40:3} Halljátok meg a kiáltónak szavát: „Készítsetek utat az Örökkévalónak a pusztaságban! Egyengessétek Istenünk útját a kietlenben!
{40:4} Töltsétek föl mind a völgyeket, a hegyek és dombok legyenek rónává, ami tekervényes, legyen egyenessé, ami göröngyös, legyen simává!
{40:5} Akkor megjelenik az Örökkévaló dicsősége, és minden halandó látni fogja, kivétel nélkül mindannyian!” — az Örökkévaló maga mondta ezt.
{40:6} Egy hang szólt hozzám: „Hirdesd, jó hangosan!” Kérdeztem: „Mit mondjak?” Ezt mondd: „Minden halandó olyan, mint a fű a pusztán! Minden emberi dicsőség, mint a mező virága.
{40:7} Csak rálehel az Örökkévaló, és megszárad a puszta füve, elhull virága. Bizony, mint a fű, olyan a nép!
{40:8} Elszárad a fű, elhull a virág, de Istenünk szava örökké érvényes marad!”
{i40:9} Nézzétek, Istenetek jön!
{40:9} Sion, jó hírt viszel, hát magas hegycsúcsra menj fel! Jeruzsálem, jó hírt kiáltasz, ereszd ki hát hangodat! Ne félj, hirdesd bátran Júda városainak: „Nézzétek, Istenetek jön!”
{40:10} Nézzétek, az Örökkévaló Isten jön hatalommal! Erős kézzel uralkodik. Magával hozza népének jutalmát, de ellenségeinek megfizet érkezése előtt.
{40:11} Mint pásztor, úgy vezeti nyáját. Gondjukat viseli, karjára gyűjti a bárányokat, s ölébe veszi, a szoptatósakat gyengéden vezeti.
{i40:12} Kihez hasonlítanátok az Örökkévalót?
{40:12} Ugyan ki mérte meg markával az óceán vizét? Ki mérte fel arasszal az egeket? A föld porát ki szedte kosarába, vagy ki tette mérlegre a hegyóriásokat? Ki mérte le a dombokat?
{40:13} Ki parancsolt valaha az Örökkévaló Szellemének? Tanácsot ki adott neki? Oktatta őt valaki?
{40:14} Vagy kitől kért az Örökkévaló tanácsot valaha? Ki tanította ítélkezni? Ki oktatta bölcsességre? Az értelem útjára ki vezette?
{40:15} Lám, a nemzetek, mint vízcsepp a vödörben, csak annyit számítanak előtte! Az összes sziget és tengerpart, mint porszem a mérlegen.
{40:16} Az Örökkévalóhoz méltó áldozathoz nem elég Libanon egész erdeje sem a tűzre, összes vadállata sem az égőáldozatra.
{40:17} Az Örökkévaló előtt a nemzeteknek semmi súlyuk sincs a mérlegen, a semminél is kevesebbek az ő szemében.
{40:18} Kihez hasonlítanátok az Örökkévalót? Lehet-e képmást készíteni róla?
{40:19} Mégis van, aki bálványszobrot készít, fémből kiönti formáját, arannyal bevonja, ezüstláncokkal ékesíti.
{40:20} Akinek ilyen áldozatra nem telik, az nem korhadó fát választ, keres hozzá ügyes faragó mestert, bálványszobrot készíttet vele, s felállítja magának.
{40:21} Hát nem tudjátok, nem hallottátok? Nem mondták nektek soha? Nem értitek, hogyan készültek a föld alapjai?
{40:22} Az Örökkévaló az egyetlen igaz Isten! Ott ül trónján a földkerekség fölött! Lába előtt a földi lakók, mint a sáskák a fűben, olyan aprók! Ő feszítette ki az eget, mint fátylat, vagy lakósátrat a föld fölé.
{40:23} Ő teszi semmivé a hatalmas fejedelmeket, megfosztja hatalmuktól a földi uralkodókat.
{40:24} Alighogy helyükre ültették őket, hatalmuk épphogy kicsírázott, alig vertek gyökeret a földben — ha az Örökkévaló rájuk fúj: máris elfonnyadnak, kiszáradnak, s a vihar felkapja őket, mint polyvát a szél!
{40:25} „Kihez akartok hasonlítani engem? Kivel mértek össze?” — kérdezi a Szent.
{40:26} Nézzetek föl a magasba, tekintsétek a csillagokat! Ki teremtette azokat? Ki teremtette az égi seregeket? Bizony, ő néven szólítja valamennyit! Az Örökkévaló hatalma és ereje miatt egy sem hiányzik!
{40:27} Miért mondod hát Jákób népe, hogyan mondhatod ezt Izráel nemzete: „Nem látja az Örökkévaló a sorsomat, túl messze van, hogy megvédjen az igazságtalanságtól!”
{40:28} Hát nem tudod, nem hallottad soha, hogy Örökké Élő Isten az Örökkévaló, aki teremtette az egész földet, figyelmével mindenkit követ, s nem fárad el soha! Bölcsessége kifürkészhetetlen!
{40:29} Ő ad erőt a megfáradottnak, s az erőtlen erejét megsokszorozza.
{40:30} Mert elfáradnak még a fiatalok is, kimerülten összerogynak a legkülönbek.
{40:31} De akik az Örökkévalóra várnak, akik benne bíznak, új erőre kapnak, szárnyra kelnek, magasra szállnak, mint a sasok! Futnak, de nem fáradnak el, járnak, de nem merülnek ki.
{i41:1} Az Örökkévaló a nemzetek Ura
{41:1} Ezt mondja az Örökkévaló: „Csendesedjetek le, szigetek! Hallgassatok rám, távoli partok lakói! Gyűjtsetek erőt, jöjjetek közel, nemzetek! Szedjétek össze bátorságotokat, szóljatok! Szálljunk perbe egymással!
{41:2} Feleljetek, ha tudtok: Ki indította el őt keletről, hogy igazságot cselekedjen? Ki adta kezébe a nemzeteket? Ki tette őt úrrá a királyok fölött? Kardjával ízzé-porrá zúzza a királyokat, íjával szétszórja a nemzeteket, mint szél a polyvát.
{41:3} Üldözi seregüket, s megállíthatatlanul halad, oly ösvényen, ahol még sohasem járt.
{41:4} Ki tervezte és vitte végbe mindezt? Ki hozta elő kezdettől fogva a nemzedékeket? Én, az Örökkévaló! Mert én vagyok az Első, és ugyanaz leszek akkor is, mikor szólítom az utolsó nemzedéket!”
{41:5} Látják ezt a távoli nemzetek, remegve félnek, és összegyűlnek, reszketve jönnek a föld széleiről.
{41:6} Bíztatja egymást az ötvös és a kovács, ezt mondják: „Légy erős!” Egymást bátorítja és segíti az
{41:7} ács és a fafaragó: „Így jó lesz, csak meg kell még erősíteni a bálványt, hogy ne inogjon!”
{i41:8} Ne félj, mert veled vagyok, Izráel!
{41:8} Ezt mondja az Örökkévaló: „De te, Izráel, ne félj, mert szolgám vagy! Téged választottalak, Jákób, barátomnak, Ábrahámnak népe.
{41:9} A föld széléről hoztalak el, a világ végéről hívtalak magamhoz. Azt mondtam neked: Szolgám vagy! Én választottalak, soha nem doblak félre!
{41:10} Ne félj, mert veled vagyok! Ne aggódj, mert én vagyok Istened! Megerősítelek, sőt, megsegítelek! Igazságos jobbommal felkarollak, és megtartalak.
{41:11} Nézd! Akik gyűlölnek téged, megszégyenülnek, és vereséget szenvednek. Akik harcolnak ellened, elvesznek, és megsemmisülnek.
{41:12} Keresed majd ellenségeidet, de nem találod őket. Akik ellened támadtak, semmivé lesznek, végleg eltűnnek.
{41:13} Hiszen én vagyok az Örökkévaló, a te Istened! Fogom a jobb kezed, s azt mondom: Ne félj, én segítek neked!
{41:14} Ne félj, férgecske Jákób, maroknyi Izráel, én segítek neked! — mondja az Örökkévaló, Megváltód, Izráel Szentje. —
{41:15} Nézd! Új, éles fogú cséplőszánná teszlek. Hegyeket morzsolj össze, zúzd porrá a dombokat,
{41:16} szórd a szélnek őket, mint a polyvát! Hadd vigye őket a szél, hadd szórja szét őket a vihar! Te pedig ujjongva örülsz az Örökkévalóban, s Izráel Szentjével dicsekszel!”
{41:17} „Vizet keresnek a szegények, de nem találnak. Szomjaznak a nyomorultak, még nyelvük is kiszáradt. De én, az Örökkévaló inni adok nekik, én, Izráel Istene törődök velük!
{41:18} Folyókat fakasztok a kopár hegyeken, forrásokat a mély völgyekben. A sivár pusztaság helyére tavakat telepítek, a száraz sivatagban vízforrásokat nyitok.
{41:19} Mellettük növesztek a pusztában cédrusokat, sittim fákat, mirtusz bokrokat, olajfák ligetét. Ültetek a sivatagban ciprust és sokféle fenyőt.
{41:20} Hogy lássák, megtudják, szívükre vegyék, és mindenki megértse, hogy ezt az Örökkévaló vitte végbe, Izráel Szentje alkotta.”
{i41:21} Egyedül az Örökkévaló ismeri a jövőt
{41:21} „Hozzátok elém ügyeteket! — mondja az Örökkévaló. — Adjátok elő érveiteket! — mondja Jákób Királya. —
{41:22} Lépjetek elő, mondjátok meg, amik ezután lesznek! Vagy mondjátok meg, mi történt az ősidőkben! Hadd tudjuk meg, hadd lássuk, mi lesz a vége! Vagy jelentsétek meg, amik következnek!
{41:23} Mondjátok meg, ha tudjátok, ami közeledik! Hadd lássuk, valóban istenek vagytok-e! Tegyetek jót, rosszat, vagy akármit, hadd nézzük, és lássuk, mi történik!
{41:24} De lám, ti semmik vagytok, és tehetetlenek! Utálatos és gyalázatos, aki titeket választ!”
{41:25} „Én indítottam el őt, hogy jöjjön észak felől, aki már ott, keleten is tisztelte nevemet. Megtapossa a fejedelmeket, mint a sarat, mint fazekas az agyagot.
{41:26} Ezt ki mondta meg előre, hogy tudhattuk volna? Ki tudta ezt már régen, hogy mondhattuk volna: »Igazat mondott, valóban!« De senki sem mondta, senki sem jelentette, hírét sem hallotta senki!
{41:27} Én mondtam először Sionnak: Nézzétek, itt vannak, nézzétek, jönnek! Én küldtem Jeruzsálemnek hírnököt az örömhírrel!
{41:28} Szétnéztem, de senkit sem láttam, kerestem, de nem akadt köztük tanácsadó. Kérdeztem őket, de senki sem felelt!
{41:29} Bizony, semmik ők mindannyian, s amit tesznek, az is semmi! A bálványok semmit sem érnek, semmire nem képesek, csak tehetetlen szobrok, semmi más!”
{i42:1} Az Örökkévaló Szolgája
{42:1} „Nézzétek! Ő az én szolgám akit támogatok, őt választottam, mert gyönyörködöm benne. Szellememmel töltöttem be, hogy igazságosságot hozzon a nemzeteknek.
{42:2} Nem hangoskodik, nem mutogatja magát, nem lármázza fel az utcákat.
{42:3} Aki megtört, mint a nád, ő nem töri össze. Akiben már alig pislákol az élet, mint az olajmécs lángja, ő nem oltja ki. Igazságot szolgáltat hűségesen.
{42:4} Ő maga nem lankad el, s nem törik össze, hanem megszilárdítja az igazságosságot a földön. Tanításában bíznak a távoli partok és messzi szigetek lakói.”
{42:5} Ezt mondja az Örökkévaló, az Isten, aki teremtette és kiterjesztette az eget, aki megalapozta a földet, és sarjasztott belőle élőket, aki leheletet ad az embereknek, és az élet szellemét a föld lakóinak.
{42:6} „Én, az Örökkévaló hívtalak el téged igazságban, megőrizlek, és fogom a kezed. Szövetségül adtalak a népnek, világosságul a nemzeteknek.
{42:7} Elhívtalak, hogy a vakok szemeit megnyisd, a foglyokat a börtönből kihozd, és a rabokat a sötétség fogságából kiszabadítsd.
{42:8} Én vagyok az Örökkévaló, ez a nevem! Dicsőségemet másnak nem adom, dicséretem a bálványoknak át nem engedem!
{42:9} Lássátok meg, vegyétek észre, a régi dolgoknak örökre vége! Most újakat hirdetek, s mielőtt kisarjadnak, tudatom veletek.”
{i42:10} Zsoltár
{42:10} Énekeljetek az Örökkévalónak új éneket! Dicsérjétek őt a föld széléig mindenütt! Énekeljetek, akik tengerre szálltok, és ti is, tengeri lények, mind! Távoli partok lakói, ti is énekeljetek!
{42:11} Zengjen a puszta és a városok, ujjongjanak Kédár falvai! Kiáltsanak örömmel a sziklákon lakók, a hegycsúcsokról kiáltsanak!
{42:12} Dicsőítsék az Örökkévalót, hirdessék dicséretét a szigetek és a távoli partok lakói!
{42:13} Akkor az Örökkévaló kijön, mint hatalmas hős, feltámad harci kedve, mint az erős harcosé, csatakiáltása messze hangzik, felharsan félelmetes hangja, s ellenségeit mind letiporja.
{i42:14} Vezetem a vakokat
{42:14} „Régóta hallgattam, türtőztettem magam, nem szóltam. De most kiáltok, mint a vajúdó asszony. Nyögök és zihálok, mint aki szül.
{42:15} Elpusztítok hegyeket és dombokat, kiszárítok erdőket és mezőket, kiszárítok folyókat és tavakat.
{42:16} Vezetem a vakokat olyan úton, amelyet nem ismernek, viszem őket olyan ösvényeken, ahol még nem jártak. A sötétséget előttük világossággá teszem, a göröngyös utakat elegyengetem. Bizony, ezeket teszem velük, s őket soha el nem hagyom.
{42:17} De akik bálványokban bíznak, és ezt mondják nekik: »Ti vagytok isteneink!« — mind meghátrálnak és megszégyenülnek.”
{i42:18} Nézzétek szolgámat!
{42:18} „Ó ti süketek, hallgassatok rám! Ti vakok, nézzetek ide!
{42:19} Nézzétek szolgámat! Van-e olyan vak, mint ő? Nézzétek követemet! Kicsoda oly süket, mint ő? Bizony, nincs más, aki ennyire vak lenne, mint az Örökkévaló szolgája és szövetséges társa!”
{42:20} Sokat láttál, de nem vetted észre! Füled is nyitva volt, mégsem hallottad meg szavam!
{42:21} Az Örökkévaló a legjobbat adta szolgájának: nagy és dicsőséges törvényét.
{42:22} De nézd a népet, hogy kirabolták, kifosztották! Bilincsbe verték, tömlöcbe zárták őket! Zsákmányul estek, és nem volt szabadítójuk! Kifosztották őket mindenükből, és senki sem mondta: „Add vissza nekik!”
{42:23} Ki figyel rám közületek? Ki gondol azzal, ami következik?
{42:24} Ki szolgáltatta ki Jákób népét ellenségeinek? Ki adta zsákmányul Izráelt kirablóinak? Vajon nem az Örökkévaló, aki ellen vétkeztünk mindannyian, akinek útjain járni nem akartunk, s tanítására nem figyeltünk?
{42:25} Ezért ránk zúdult izzó haragja, ezért támadtak ránk erős ellenségeink! Lángolt körülöttünk a tűz, de észre sem vettük! Már meg is perzselt lángja, mégsem vettük szívünkre, s nem tértünk észre!
{i43:1} Ne félj, mert megváltottalak!
{43:1} De most azt mondja az Örökkévaló, aki teremtett téged, Jákób, aki téged alkotott, Izráel: „Ne félj, mert megváltottalak! Neveden szólítottalak, enyém vagy!
{43:2} Mikor vízen kelsz át, veled vagyok. Ha folyókon, azok el nem borítanak. Mikor tűzön mész keresztül, téged meg nem éget, lángja nem emészt meg,
{43:3} mert én vagyok Istened, az Örökkévaló, Izráel Szentje, Szabadítód. Váltságodul Egyiptomot adtam cserébe. Etiópiát és Szebát adtam érted, hogy enyém lehess.
{43:4} Mivel drága vagy nekem, kedves és értékes, s mert nagyon szeretlek, hát népeket adok érted, s életedért cserébe nemzeteket.
{43:5} Ne félj, mert melletted vagyok, elhozom keletről fiaidat, összegyűjtöm nyugatról gyermekeidet.
{43:6} Parancsolok északnak: add ide fiaimat! Szólok délnek: ne tartsd vissza őket! Hozzátok vissza fiaimat messziről, s leányaimat a föld pereméről!
{43:7} Mindenkit, aki nevemet viseli, akit dicsőségemre teremtettem, akit magam alkottam és formáltam.
{43:8} Hozzátok elő a népet, amely vak, pedig van szeme, és süket, noha van füle!”
{43:9} „Gyűljetek össze mind, ti nemzetek, népek, gyülekezzetek! Közületek ki tudta ezt előre? Vagy ki tudja megmondani, mi volt régen? Állítsák elő tanúikat, hogy igazolják őket, hogy aki hallja, azt mondja rá: »Igaz!«”
{i43:10} Az én tanúim ti vagytok, népem!
{43:10} „Az én tanúim ti vagytok, népem — mondja az Örökkévaló — , és szolgám, akit azért választottam, hogy megismerjetek, higgyetek bennem, és megértsétek: Én Vagyok, csak én! Előttem nem volt más Isten, és utánam sem lesz senki más!
{43:11} Egyedül én vagyok az Örökkévaló, rajtam kívül nincs más Szabadító!
{43:12} Én szóltam hozzátok, én szabadítottalak meg titeket, én jelentettem ki a múltat és jövőt. Igen, én tettem ezt, nem valami idegen isten! Ti vagytok tanúim, hogy én vagyok Isten egyedül! — ezt mondja az Örökkévaló. —
{43:13} Mindig is én voltam, ezután is én leszek Isten egyedül! Nincs senki, aki kezemből kivehetne, nincs, aki megmásíthatná, amit teszek!”
{43:14} Ezt mondja Megváltótok, az Örökkévaló, Izráel Szentje: „Értetek küldök seregeket Babilóniába, megalázom a káldeusokat. Fogságba hurcolják őket a saját hajóikon, amelyekre oly büszkék voltak.
{43:15} Én vagyok az Örökkévaló, én vagyok számotokra a Szent, Izráel Teremtője, s a Királyotok!”
{i43:16} Ne gondoljatok többé a régi dolgokra!
{43:16} Az Örökkévaló nyitott utat népének a tengeren át, ösvényt a mély vízen keresztül.
{43:17} Kihozta az egyiptomiakat, harci szekerekkel és lovasokkal, az egész hatalmas sereget, amely most ott fekszik, többé föl nem kel soha, mert életük lángja kialudt, ellobbant, mint a mécses. Ezt mondja az Örökkévaló, aki mindezeket tette:
{43:18} „Ne gondoljatok többé a régi dolgokra, ne az emlékeken tűnődjetek!
{43:19} Nézzétek! Most valami újat kezdek! Már sarjad is, mint a zsenge vetés, nem vettétek észre? A pusztában utat készítek, a kietlen sivatagban folyókat fakasztok.
{43:20} Még a vadállatok is dicsőíteni fognak engem, a pusztai sakálok és struccok, mert a kietlenben vizet fakasztok, a sivatagban folyókat nyitok, hogy inni adjak népemnek, választottaimnak.
{43:21} Igen, a népnek, amelyet magamnak alkottam, s amely hirdeti majd dicséretemet.”
{43:22} „De mégsem hozzám kiáltottál, Jákób! Meguntál engem, Izráel!
{43:23} Nem hoztál nekem bárányaidból égőáldozatnak valót, nem tiszteltél véresáldozatokkal. Pedig nem terheltelek ételáldozatokkal, nem fárasztottalak tömjént követelve.
{43:24} Nem vettél nekem jó illatú nádat, nem hoztál elém jó szívvel ajándékokat, csak bűneiddel terheltél, vétkeid sokaságával fárasztottál.
{43:25} Én, egyedül én törlöm el bűneidet, önmagamért, és vétkeidre többé nem emlékezem!
{43:26} Emlékeztess, pereljünk egymással! Add elő érveidet! Igazold magad, ha tudod!
{43:27} Hiszen már ősapád is vétkezett, vezetőid is vétkeztek ellenem mindannyian!
{43:28} Hát én is hagytam, hogy szent helyem papjait meggyalázzák, engedtem, hogy Jákóbot pusztítsák, és megszégyenítsék Izráelt.”
{i44:1} Vizet öntök a szomjas földre
{44:1} „Figyelj most rám, szolgám, Jákób! Halljad Izráel, akit választottam!
{44:2} Az Örökkévaló mondja ezt neked, aki téged teremtett és megformált, anyád méhétől fogva segít és támogat: Ne félj szolgám, Jákób, választottam, Jesúrún,
{44:3} mert vizet öntök a szomjas földre, s elárasztom a sivatagot, Kiöntöm Szellemem gyermekeidre, s áldásomat utódaidra.
{44:4} Úgy virulnak, mint fű a vízparton, növekednek, mint fűzfák a folyó mellett.
{44:5} Az egyik azt mondja: ez a nevem: »Én az Örökkévalóé vagyok!« Őt »Jákóbnak« nevezik. A másik ezt írja kezére: »Az Örökkévaló tulajdona«. Őt meg »Izráelnek« hívják.”
{44:6} Ezt mondja az Örökkévaló, Izráel Királya és Megváltója, a Seregek Ura: „Én vagyok a kezdet és a befejezés, nincs más Isten rajtam kívül.
{44:7} Kicsoda olyan, mint én? Álljon elő, és szóljon! Mondja el, mi történt az ősidők óta, vagy hirdesse ki a jövendőt, mondja meg, mi következik!
{44:8} De ti ne féljetek a jövőtől, ne aggódjatok miatta! Hiszen én megmondtam nektek, régóta tudattam veletek, ti vagytok tanúim! Hát van-e más Isten kívülem? Nincs más Kőszikla, bizony, nincs!”
{i44:9} A bálványimádás kigúnyolása
{44:9} Akik bálványokat készítenek, mind értelmetlenek, kedvenceik pedig tehetetlenek! A bálványok imádói mind vakok és ostobák, nem tudják, hogy csalódni fognak.
{44:10} Ki olyan ostoba, hogy istent farag magának? Kicsoda készít bálványszobrot, amely tehetetlen és haszontalan?
{44:11} Nézzétek! Akik a bálványokhoz ragaszkodnak, mind csalódni fognak. Hiszen a bálványok készítői is csak emberek! Hát gyűljenek össze, álljanak csak elő, majd megrémülnek és megszégyenülnek valamennyien!
{44:12} A kovács forgatja szerszámait, izzó parázson formálja a vasat, erős karjával kalapálja, hogy bálványt készítsen belőle. De ha megéhezik a kovács, elfogy az ereje, ha megszomjazik, kimerül.
{44:13} A fafaragó mester zsinórral megjelöli a fát, körzővel méri, gyalulja, vési, kalapálja, férfi formájúra alakítja, emberi vonásokkal ékesíti, bálványszobrot készít belőle, a házi szentélybe.
{44:14} Ehhez maga választ fát az erdőn, fenyőt, tölgyet, vagy más fát, sudár termetűt. Vagy elülteti, és várja, hogy az eső fölnevelje.
{44:15} Egyik része jó lesz tűzifának, befűt vele, kenyeret süt, melegszik a lángja mellett. Maradékából meg istent farag magának, és azt imádja! Saját kezével készítette, mégis leborul előtte!
{44:16} Felét már eltüzelte, húst sütött a parázson, jól is lakott vele. A tűznél üldögél, és ezt mondja: „De jól felmelegedtem, míg a tűz mellett ültem!”
{44:17} Ami marad a fából, abból istent készít magának! Bálványszobrot, hogy leboruljon előtte, imádja és könyörögjön neki: „Ments meg engem, hiszen te vagy istenem!”
{44:18} Nincs bennük egy szikrányi értelem! Ennyire ostobák hogy lehetnek? Van szemük, mégsem látnak? Értelmük ennyire elhomályosult?
{44:19} Egyikük sem kap észbe, meg sem gondolja, hogy ezt mondaná: „Hiszen a fának egyik felét tűzre tettem, parazsánál kenyeret, húst sütöttem, s azt megettem. Hát a másik feléből utálatos bálványt csináljak? Egy faragott fatuskót imádjak?”
{44:20} Bizony, megcsalt szíve vezeti félre azt, aki hamuban gyönyörködik, s a fatuskót imádja! Ezért nem mentheti meg lelkét, ezért nem veszi észre, hogy amit istenként imád: puszta hazugság!
{i44:21} Rólam soha el ne felejtkezz, Izráel!
{44:21} „De te, Jákób, jól gondold meg ezeket! Izráel, te engem szolgálsz, nem idegen isteneket! Én formáltalak téged, hogy szolgám légy, rólam soha el ne felejtkezz, Izráel!
{44:22} Vétkeidet én töröltem el, mint szél a fellegeket. Eltöröltem bűneidet, mint napsugár a reggeli ködöt. Megváltottalak, hát térj vissza hozzám, Izráel!”
{44:23} Énekeljen az ég és a föld, mert az Örökkévaló véghezvitte! Kiáltsatok, föld mélységei, ujjongjatok, hegyek és erdők, táncoljanak mind a fák, mert az Örökkévaló megváltotta Jákóbot, dicsőségét megmutatta Izráel által!
{i44:24} Prófécia Círuszról
{44:24} Ezt mondja az Örökkévaló, Megváltód, aki az anyaméhben kiformált: „Én vagyok az Örökkévaló, a mindenség Teremtője, aki egymaga kiterjesztette az eget, és kiformálta a földet. Ki segített nekem?
{44:25} Én vagyok az Örökkévaló, aki a jósok jeleit semmivé teszi, a varázslókból bolondot csinál, a bölcseket meghátrálásra készteti, s tudományuk bolondságát leleplezi.
{44:26} Én vagyok az Örökkévaló, aki szolgáinak szavát beteljesíti, s küldöttei tanácsát véghezviszi. Ezt mondom Jeruzsálemnek: »Ismét lakjanak benne!« és Júda városainak: »Épüljetek újjá! Romjaitokat ismét felépítem!«
{44:27} Ezt mondom a mélységes tengernek: »Száradj ki!« és a folyóknak: »Vizetek kiszárítom!«
{44:28} Ezt mondom Círusznak: »Pásztorom vagy, aki véghezviszed minden tervemet, mikor azt mondod Jeruzsálemnek: Építsenek fel! A Templomnak pedig: fektessék le alapjaidat!«”
{i45:1} Isten kiválasztja Círuszt, hogy Izráelt megszabadítsa
{45:1} Ezt mondja Círusznak az Örökkévaló, aki őt fölkent királlyá tette: „Kézen fogtalak, én fogom a jobbodat, hogy a nemzeteket meghódoltassam előtted, s a királyoktól hatalmukat elvedd, hogy a kapukat kinyissam előtted, s egyetlen város se maradjon zárva.
{45:2} Előtted megyek, síksággá teszem a hegyeket, a tekervényes utakat kiegyenesítem, összetöröm a súlyos bronzkapukat, vas-záraikat letöröm.
{45:3} Neked adom a sötétségben elrejtett kincseket, és a titkos rejtekhelyek gazdagságát, hogy megtudd: Én vagyok az Örökkévaló, Izráel Istene, aki neveden szólítalak.
{45:4} Szolgámért, Jákóbért, és választottamért, Izráelért neveden szólítottalak, királlyá tettelek, pedig nem ismertél.
{45:5} Nem tudtad, hogy én vagyok az Örökkévaló, nincs más Isten rajtam kívül. Bár nem ismertél, mégis megerősítettelek,
{45:6} hogy megtudják a népek kelettől nyugatig: nincs Isten más kívülem, én vagyok az Örökkévaló, nincs senki más!
{45:7} Én alkotom a világosságot, és teremtem a sötétséget, tőlem származik a békesség, de a veszedelem és a csapás is. Én, az Örökkévaló, viszem véghez mindezt.
{45:8} Hulljon az égből igazságosság, mint bőséges záporeső! Sarjadjon a földből szabadulás! Növekedjenek együtt! Én, az Örökkévaló teremtem mind a kettőt.”
{i45:9} Kérdőre akartok vonni?
{45:9} Nézzétek őket! Még Alkotójukkal is perlekednek, pedig csak agyagcserepek a többi cserép között! Mondhatja-e a korsó a fazekasnak: „Mit csinálsz?” Vagy ezt: „Nincs hatalmad fölöttem!”
{45:10} Nézzétek! Apjának szemére hányja: „Minek adtál nekem életet?” Anyjának meg ezt mondja: „Miért szültél engem?”
{45:11} Ezt mondja az Örökkévaló, Izráel Szentje és Teremtőtök: „Ti akartok kérdőre vonni engem a jövő felől, vagy arról, hogyan bántam gyermekeimmel, akiket saját kezem formál?!
{45:12} Hiszen én alkottam a földet, s én teremtettem az embert, hogy lakjon rajta! Kezem terjesztette ki az eget, parancsomra álltak elő a mennyei seregek!
{45:13} Igen, őt is én emeltem föl magasra, s vezetem, hogy igazságosságban járjon, lába előtt az utat én egyengetem! Ő építi újjá városomat, népemet ő engedi szabadon, de mindezt nem haszonért teszi, nem fizetségért, vagy kincsekért.” — az Örökkévaló, a Seregek Ura mondja ezt.
{45:14} Ezt mondja az Örökkévaló: „Tiéd lesz Egyiptom gazdagsága, és Etiópia összegyűjtött kincse. A magas termetű szabeusok hozzád mennek, szolgáid lesznek, láncra verve követnek, s lábad előtt leborulnak. Így könyörögnek: »Bizony, Isten csak közöttetek lakik, és rajta kívül nincs más Isten!«”
{45:15} Bizony, a rejtőzködő Isten közöttetek van, Izráel Istene a Szabadítótok!
{45:16} Akik bálványokat készítenek, mind csalódni fognak, gyalázat éri őket. Bizony, mindannyian megszégyenülnek!
{45:17} De Izráelt az Örökkévaló örökre megszabadítja, szégyen és gyalázat többé nem éri őket!
{45:18} Mert ezt mondja az Örökkévaló, aki az eget teremtette, Isten, aki a földet formálta és alkotta, de nem kietlen pusztaságnak, hanem lakóhelynek készítette: „Én vagyok az Örökkévaló, nincs más Isten kívülem!
{45:19} Nem titokban szóltam, nem valami sötét zugban, hanem nyilvánosan! Nem azt mondtam Jákób népének: Keressetek, de hiába, mert úgysem találhattok meg! Én, az Örökkévaló, igazságot mondok, valóságot hirdetek.
{i45:20} Az Örökkévaló az egyetlen igaz Isten
{45:20} Hát gyűljetek hozzám! Jöjjetek közel mind, akik a népek közül megmenekültetek!” „Akik bálványok szobrait hordozzák, milyen értelmetlenek! Olyan istenhez könyörögnek, aki semmit sem segít, hisz tehetetlen!
{45:21} Hát tanácskozzatok csak, adjátok elő érveiteket! Mondjátok meg nekem: Ősidőktől fogva volt-e valaha ilyen? Ki tudta ezt előre megmondani közületek? Bizony, nem volt senki, és nincs ma sem. Én vagyok az Örökkévaló egyedül, Igazságos Isten, Szabadító! Nincs más Isten kívülem!
{45:22} Rám nézzetek, a föld széléről is hozzám jöjjetek, hogy megmeneküljetek, hiszen egyedül én vagyok Isten, nincs senki más!
{45:23} Megesküdtem önmagamra, igazságot mondtam, szavam visszavonhatatlan: mindenki térdet fog hajtani előttem, mindenki rám esküszik,
{45:24} és így szólnak rólam: »Bizony, csak az Örökkévalótól származik az üdvösség és erő!« Ezért jönnek hozzám mindannyian!” Akik pedig lázadtak ellene, mind kudarcot és szégyent vallanak.
{45:25} Izráel népe is az Örökkévalóban dicsekszik, aki magához fogadja őket, mint saját gyermekeit.
{i46:1} Az Örökkévaló és a bálványok szembeállítása
{46:1} Bél összeroskad, Nebó ledől, szobraikat teherhordó állatokra rakják. Bálványok voltak, de már csak rakomány a kimerült állatok hátán.
{46:2} Bizony összeroskadnak, ledőlnek mind a bálványistenek, még saját magukat sem tudják megmenteni, mind fogságba hurcolják őket!
{46:3} Ezt mondja az Örökkévaló: „Figyelj rám, Jákób népe! Hallgass rám, Izráel maradéka, akiket születésetektől fogva hordozok, anyátok méhétől viselek!
{46:4} Én vittelek, mikor születtél, és hordozlak, mikor megőszülsz. Én teremtettelek és visellek, hordozlak és megmentelek.
{46:5} Kihez hasonlítotok engem? Kivel akartok egyenlővé tenni? Kivel mértek össze? Kit akartok mellém állítani? Talán a bálványokat?
{46:6} Hiszen aki ilyet akar készíttetni magának, ötvös mestertől rendeli meg, kiszámolja erszényéből az aranyat, leméri az ezüstöt a mérlegen, hogy a mester istent készítsen neki, bálványt, amely előtt leborulva imádkozik.
{46:7} A bálványt vállukon hordozzák tisztelőik, majd leteszik — s az ott is marad. Még mozdulni is képtelen! Ha segítségért kiáltasz hozzá, nem válaszol, nem segít, szorult helyzetedből meg nem szabadít.
{46:8} Gondoljátok csak végig ezeket, és szégyenkezzetek! Emlékezzetek, ti hűtlenek!
{46:9} Emlékezzetek csak a régi időkre, értsétek meg, hogy én vagyok az Isten, nincs más Isten kívülem! Nincs senki hozzám hasonló,
{46:10} aki már kezdetben kijelenti a véget, ősidőktől fogva megmutatja amik még meg sem történtek. Tervem nem vall kudarcot soha, s amit akarok, azt véghez is viszem!
{46:11} Előhívom keletről a sast, messze földről a férfit, aki megvalósítja terveim. Igen, amit mondtam, meg is teszem. Amit tervezek, véghez is viszem.
{46:12} Figyeljetek rám, ti keményszívűek, akik távol vagytok attól, hogy a helyes úton járjatok!
{46:13} Közel hozom a győzelmet, már nincs is messze! Szabadításom nem várat soká magára. Szabadulást hozok Sionnak, csodálatos dolgokat teszek Izráelért.”
{i47:1} Gúnydal Babilónia pusztulásáról
{47:1} „Szállj le trónodról, ülj a porba, Babilon szűz leánya! Ülj a puszta földre, káldeusok leánya! Nincs többé trónusod, nem leszel többé kényeztetett úrnő!
{47:2} Fogd a kézimalmot, őrölj lisztet, mint a rabszolgalányok! Vedd le fátyladat, járj hajadonfővel, emeld fel szoknyád, mikor a folyók gázlóin átkelsz!
{47:3} Bizony, csupaszra vetkőztetnek téged, s mindenki előtt megszégyenülsz! Megfizetek neked minden gonoszságodért, s nem kímélek senkit közületek!”
{47:4} Ezt mondja Megváltónk, az Örökkévaló, a Seregek Ura, Izráel Szentje:
{47:5} „Némulj el, és ülj le a sötétben, káldeusok leánya, többé nem leszel birodalmak királynője!
{47:6} Megharagudtam népemre, elfordultam örökségemtől, és kezedbe adtam őket. Te pedig kegyetlenül büntetted népemet, az öregekre is súlyos terhet raktál!
{47:7} Azt gondoltad: »Örökké úrnő maradok!« Nem törődtél hát velük, nem gondoltad meg, mi lesz ennek a vége!
{47:8} Hozzászoktál a jóléthez, elbíztad magad. Azt gondoltad: »Én vagyok, és nincs senki más! Nem leszek soha özvegy, sem gyermektelen!«
{47:9} Hát tudd meg, hogy mindkettő egy napon szakad rád hirtelen: özveggyé leszel, és elveszted gyermekeidet! Bizony, utolér mindez, hiába a sokféle okkult praktikád és varázsigéd, egyik sem segít rajtad!
{47:10} Hiába bíztál gonoszságodban, hiába mondtad: »Engem senki sem láthat!« Bölcsességed és tudásod becsapott téged, mikor azt mondtad: »Én vagyok, rajtam kívül nincs más!«
{47:11} Baj és veszedelem zúdul rád, de nem tudod honnan és mikor. Utolér a csapás, és nem tudod kivédeni. Hirtelen tör rád a pusztulás, s nem tudod eltéríteni.
{47:12} Hát állj elő nagy varázstudományoddal! Vedd elő számtalan varázsigéd, melyekkel ifjúságodtól kezdve annyit vesződtél! Lássuk, mire mész velük? Nézzük, kit tudsz velük elriasztani!
{47:13} Hiszen tanácsadóid annyian vannak, mint égen a csillag! Talán meguntad őket és bölcsességüket? Jöjjenek hát, és mentsenek meg, ha tudnak: az asztrológusok, meg a csillagok ismerői, és a jövendőmondók, akik újhold napján jósolnak neked!
{47:14} Bizony, mint a polyva, úgy megégnek a tűzben! Nagy bölcsességükkel magukat sem menthetik meg a tűzből! Mert ez a tűz nem a kályha parazsa, nem a tűzhely barátságos melege!
{47:15} Így jársz majd varázslóiddal, akikkel ifjúságodtól fogva vesződtél. Menekülnek, ki merre lát, s rajtad nem tud egyik sem segíteni.”
{i48:1} Egyedül az Örökkévaló képes kijelenteni a jövőt
{48:1} Ezt mondja az Örökkévaló: „Hallgass rám, Jákób népe, akik Izráelnek nevezitek magatokat, bár Júdától származtok! Az Örökkévaló nevére esküsztök, Izráel Istenét emlegetitek, de nem őszintén, nem igazán.
{48:2} Hiszen a Szent Város lakóinak hívnak titeket, és Izráel Istenében bíztok, kinek neve: Örökkévaló, a Seregek Ura!
{48:3} Amik eddig történtek, már régen megmondtam nektek. Előre megmondtam, idejében tudtotokra adtam, azután hirtelen megtettem. Bizony, szavaim mind beteljesedtek!
{48:4} Mielőtt megtörtént volna, kijelentettem nektek a jövőt, mert tudtam, hogy mennyire makacs vagy, milyen nehezen formálható, és
{48:5} nem hiszel nekem. Hát megmutattam neked, amik következtek, hogy ne mondhasd: »Bálványaim tették ezt! Bálványszobrom parancsára történt!«
{48:6} Előre hallottad, majd saját szemeddel láttad, tanúskodhatsz róla. De mostantól új dolgokat hirdetek, eddig rejtett dolgokat mondok neked, amelyekről nem hallottál soha.
{48:7} Most teremtettem ezeket, nem régen, nem hallottad ezelőtt, hogy ne mondhasd: »Ezt már rég tudom!«
{48:8} Bizony, nem hallgattál rám, nem értettél meg semmit, mert régtől fogva befogtad a füled! Hiszen jól ismerlek téged, milyen hűtlen vagy és engedetlen, s hogy születésed óta lázadsz ellenem.
{48:9} Nevemért mégis fékezem haragom, dicsőségemért türtőztetem magam, hogy ki ne irtsalak.
{48:10} Nézd, megtisztítalak, mint az ezüstöt, de a szorongatás tüzében. Próba alá vetlek a csapások kohójában.
{48:11} Csak önmagamért bánok így veled, tudd meg, csak magamért, nem miattad! Mert hogyan is hagyhatnám, hogy gyalázzák nevem? Dicsőségem másnak át nem engedem!”
{48:12} „Figyelj rám, Jákób! Hallgass rám Izráel, akit elhívtam! Én vagyok a kezdet, és én vagyok a befejezés!
{48:13} Kezem alapozta meg a földet, jobb karom terjesztette ki az eget. Mikor szólítottam őket, mind előálltak, hogy parancsom teljesítsék.
{48:14} Gyűljetek mind elém, halljátok meg ezt nemzetek! Ugyan ki az közületek, aki megmondta volna előre, hogy akit az Örökkévaló szeret, végrehajtja az Örökkévaló akaratát Babilonon, és a káldeusokon?
{48:15} Egyedül én mondtam meg előre. Elhívtam, el is hoztam, útjait egyengettem, és győzelemre segítettem!
{48:16} Jöjjetek ide, és halljátok meg ezt! Kezdettől fogva nyíltan beszéltem, nem titokban! Kezdettől fogva ott vagyok, ahol beteljesedik, amit előre megmondtam.” Tudjátok meg, hogy az Örökkévaló Isten küldött engem és az ő Szellemét.
{48:17} Ezt mondja az Örökkévaló, Izráel Szentje, Megváltód: „Én vagyok Istened, az Örökkévaló, aki tanítalak téged mindarra, ami javadra válik, aki vezetlek azon az úton, amelyen járnod kell.
{48:18} Bárcsak engedelmeskedtél volna parancsaimnak! Akkor most békességed és jóléted oly bőséges volna, mint az áradó folyóvíz. Igazságosságod olyan lenne, mint a tenger dagály idején.
{48:19} Bizony, akkor utódaid annyian lennének, mint tengerparton a homokszemek, gyermekeid, mint a kavicsok, megszámlálhatatlanul! Akkor nem pusztítanák őket, egyet sem ölnének meg közülük soha!”
{48:20} Jöjjetek ki Babilóniából, meneküljetek el a káldeusoktól! Énekelve hirdessétek, ujjongva kiáltsátok világgá: „Az Örökkévaló megváltotta a szolgáját, Jákóbot!”
{48:21} Mikor a pusztában vezette népét az Örökkévaló, egyikük sem szomjazott, még a sziklából is vizet fakasztott nekik! Bizony, meghasította a sziklát értük, és víz zúdult ki onnan bőségesen.
{48:22} „Nincs békesség az istentelen gonoszok számára!” — mondja az Örökkévaló.
{i49:1} Az Örökkévaló Szolgája
{49:1} Figyeljetek rám, szigetek lakói, halljátok szavam, távoli nemzetek! Az Örökkévaló hívott el engem még születésem előtt, már anyám méhében nevemen szólított.
{49:2} Éles karddá tette beszédemet, keze árnyékában rejtett el, hegyes nyíllá csiszolt, és tegzébe zárt.
{49:3} „Szolgám vagy, Izráel — mondta nekem — , rajtad mutatom meg dicsőségemet!”
{49:4} „Mennyit fáradoztam, dolgoztam hiába, hasztalan pazaroltam erőm, semmit el nem értem — feleltem én — , de az Örökkévaló ítél ügyemben, ő mérlegeli munkámat, hogy mennyit ér.”
{49:5} Az Örökkévaló az, aki anyám méhében szolgájának alkotott, s hogy Jákóbot hozzá visszavezessem, és Izráel összegyűljön előtte — hiszen becses vagyok az Örökkévalónak, és Istenemtől kapom az erőmet.
{49:6} Ezt mondja az Örökkévaló: „Szolgám vagy te, hogy Jákób törzseit helyreállítsd, és visszahozd Izráel maradékát. De mindez nem elég: a nemzeteknek is világosságul adlak, hogy szabadításom eljusson a föld minden népéhez általad.”
{49:7} Ezt mondja az Örökkévaló, Izráel Szentje és Megváltója az uralkodók szolgájának, akit az emberek lenéznek, elutasítanak, és a nemzetek megutálnak: „Királyok állnak fel trónjukról előtted, fejedelmek borulnak le lábadnál, az Örökkévaló kedvéért, aki hűséges, Izráel Szentje miatt, aki téged választott.”
{49:8} Ezt mondja az Örökkévaló: „Jókedvem idején teljesítem kérésedet, az üdvösség napján megsegítelek, megőrizlek és megvédelek. Szövetségül adlak a nemzeteknek, hogy állítsd helyre a földet, és helyezd vissza népemet elpusztult örökségébe.
{49:9} A megkötözött foglyokat bocsásd szabadon, a sötétben ülő rabokat hozd ki a fényre! Bizony, kijönnek, és semmiben nem szenvednek hiányt, mint a juhnyáj. Útközben is legelnek, a dombokon és
{49:10} hegyeken bőséges legelőt találnak. Nem bántja őket éhség, vagy szomjúság, nem égeti nap heve, sem forró szél, mert az vezeti őket, aki könyörült rajtuk. Bizony, friss vízforráshoz vezeti őket!
{49:11} Utat készítek nekik még a hegyeimen is, mert útjaim magasra vezetnek.
{49:12} Nézzétek! Már jönnek is, a messzi országokból, távoli földekről, északról és délről, még Színimből is!”
{49:13} Ujjongjatok, egek! Örvendezz, Föld! Ugráljatok örömötökben, hegyek! Mert az Örökkévaló megvigasztalta népét, megalázott szegényein megkönyörült!
{49:14} Sion így panaszkodik: „Elfelejtett már engem az Örökkévaló, nem törődik velem Uram!”
{49:15} „Hát elfelejtheti-e gyermekét az anya? Szeretett fiacskájával ne törődne? De még ha el is felejtené — ezt feleli az Örökkévaló — , én terólad soha meg nem feledkezem!
{49:16} Lásd, Sion, tenyerembe véstem képedet, szüntelen szemem előtt tartalak.
{49:17} Fiaid sietve visszatérnek hozzád, pusztítóid és rombolóid pedig elvonulnak.
{49:18} Emeld föl tekinteted, nézz körül, és lásd meg: fiaid mindannyian összegyűlnek, hozzád sietnek!” Életemre mondom — szól az Örökkévaló — , úgy fognak téged ékesíteni, Sion, mint ékszerek a menyasszonyt! Bizony, gyermekeid lesznek ékességeid!
{49:19} Elpusztított földjeid, városaid romjai, és a letarolt vidékek hamarosan szűknek bizonyulnak, mikor fiaid hazatérnek. Pusztítóid pedig messzire távoznak.
{49:20} Gyermekeid, akiket sirattál, ezt mondják majd neked: „Szűk ez a hely, adj nekünk tágasabb tért, bővebb lakóhelyet!”
{49:21} Te pedig ezt gondolod, Sion: „Ki szülte ezeket a gyermekeket? Hiszen én meddő voltam, magányos és gyermektelen, száműzött és bolyongó! Ki nevelte fel őket, mikor elhagyott voltam? Honnan jöttek hát ezek?”
{49:22} Ezt mondja az Örökkévaló Isten: „Nézd! Kezemmel intek a nemzeteknek, zászlómmal jelt adok a népeknek, hogy ölükben hozzák vissza fiaidat, vállukon hordozzák leányaidat.
{49:23} A nemzetek királyai viselnek gondot rájuk, és királynék dajkálják gyermekeidet. Előtted földre borulnak, és a port nyalják lábadnál, hogy megtudd: én vagyok az Örökkévaló! Akik bennem bíznak, nem csalódnak soha.”
{49:24} Elvehetik-e zsákmányát az erős harcostól? Kiszabadulhatnak-e a kegyetlen börtönéből hadifoglyai?
{49:25} „Bizony, megszabadulnak az erős foglyai, s a kegyetlen kezéből is kiveszik zsákmányát! Mert én harcolok ellenségeiddel — mondja az Örökkévaló — , és megszabadítom fiaidat, Sion!
{49:26} Ellenségeid egymást falják fel, és saját vérüktől, mint édes bortól, megrészegednek! Igen, én teszem ezt, hogy mindenki megtudja: Én vagyok az Örökkévaló, Szabadítód és Megváltód, Jákób erős Istene!”
{i50:1} Mikor hívtalak titeket, miért nem válaszolt senki?
{50:1} Ezt mondja az Örökkévaló: „Hol van anyátok válólevele, amellyel elbocsátottam őt? Kinek voltam én adósa, hogy törlesztésül titeket eladtalak volna? Bizony, bűneitek miatt adtak el titeket, és vétkeitek miatt taszították el anyátokat!
{50:2} Mikor hazajöttem, mint apa a családjához, hol voltatok? Mikor szólítottalak titeket, miért nem válaszolt senki? Talán oly rövid a kezem, hogy nem tudlak megszabadítani? Vajon nincs elég erőm, titeket megmenteni? Hiszen egy szavamra kiszárad a tenger, s a folyók helye sivataggá változik! Elpusztulnak bennük a halak, és tetemük megbüdösödik.
{50:3} Ha szólok, az ég sötétbe borul, gyászruhát borítok rá egyetlen szavammal.”
{i50:4} Az Örökkévaló szolgája
{50:4} Az Örökkévaló Isten tanított meg bölcsen szólni, hogy szavammal fölemeljem a megfáradtakat. Fölkelt reggelente, mint tanítványát, kora hajnalban fölébreszt, hogy figyeljek rá.
{50:5} Az Örökkévaló Isten nyitotta meg fülemet, én pedig hallgattam rá, és engedelmeskedtem. Nem fordultam vissza soha.
{50:6} Kiszolgáltattam magam azoknak, akik megvertek, ellenkezés nélkül tűrtem, hogy szakállam tépjék, nem bújtam el gyalázkodásuk és köpködésük elől.
{50:7} De nem maradok szégyenben, mert az Örökkévaló Isten megsegít engem. Sziklaszilárdan eltökéltem magam, mert tudom, hogy benne nem csalódom.
{50:8} Hiszen ő közel van hozzám, és igazol engem! Ugyan ki fog perbe szállni ellenem? Álljon elő, ha mer, hadd lássam, ki az? Lépjen hozzám ellenfelem!
{50:9} Nézzétek! Az Örökkévaló Isten maga áll mellettem, kicsoda ítélhet el engem? Mint molyrágta ócska ruha, úgy jár ellenfelem: szétmállik és megsemmisül.
{50:10} Ki az közületek, aki féli és tiszteli az Örökkévalót? Hallgasson hát az ő szolgájának szavára, és engedelmeskedjen neki! Ha ösvényetek sötét, és nincs világosságotok, bízzatok az Örökkévalóban, és támaszkodjatok Istenetekre!
{50:11} De ti, akik tüzet szítotok, és tüzes nyilakkal fegyverkeztek föl, hogy másokat megrontsatok, magatok kerültök a lángok közé, megéget benneteket a tűz, amelyet gyújtottatok! Kezemből ér ez utol titeket, s kínok között kell hevernetek.
{i51:1} Nézzetek Ábrahámra!
{51:1} „Figyeljetek rám, akik kívánjátok az igazságosságot, akik az Örökkévalót keresitek!
{51:2} Nézzetek Ábrahámra, ősapátokra, a sziklára, amelyből kihasítottak titeket! Nézzetek Sárára, aki benneteket világra hozott, a kőfejtőre, melyből származtatok! Ábrahám egymaga volt, amikor elhívtam, de megáldottam, és utódait megszaporítottam.
{51:3} Bizony, helyreállítja az Örökkévaló Siont, romjaiból újra felépíti, elpusztult földjét olyanná teszi, mint az Éden, kopár pusztájából az Örökkévaló kertje lesz, öröm szava hangzik ott, dicséret és hálaének hallatszik benne.”
{i51:4} Szabadításom örökre érvényes!
{51:4} „Figyelj rám, népem! Nemzetem hallgass rám! Mert tanítás származik tőlem, igazságos ítéletem megvilágosítja a nemzeteket.
{51:5} Hamar eljön igazságom, már úton van szabadításom, és karjaim népeket ítélnek. Reménykedve várnak engem a szigetek és a távoli partok lakói, s karom erejében bíznak.
{51:6} Tekintsetek fel az égre, nézzetek a földre körös-körül! Mindezek elmúlnak: az ég eltűnik, mint a füst, a föld pedig szertefoszlik, mint kopott ruha, lakói meghalnak és elenyésznek. De szabadításom örökre érvényes, és igazságosságom soha nem változik.”
{51:7} „Figyeljetek rám, akik ismeritek az igazságosságot! Hallgass rám, te nép, aki Törvényem szívedbe zártad! Ne féljetek azoktól, akik gyaláznak titeket! Ne essetek kétségbe szidalmaik miatt!
{51:8} Mert úgy pusztulnak el, mint a molyrágta ruha. Végük lesz, mint a gyapjúnak, melyet férgek rágnak szét.”
{i51:9} Ébredj föl, Örökkévaló karja!
{51:9} Ébredj föl, ébredj föl, Örökkévaló karja! Mutasd meg erődet, mint a régi időkben, az ősi nemzedékek napjaiban! Hiszen Ráháb fejét karod ereje hasította ketté, a tengeri szörnyet te döfted keresztül!
{51:10} Te szárítottad ki a tenger mély vizét, te készítettél utat a tenger fenekén, hogy megváltottaid átkeljenek rajta!
{51:11} Így jönnek majd az Örökkévaló megváltottai, ujjongó énekkel térnek vissza Sionra, fejüket örök öröm koszorúzza. Vidámság és öröm lesz a részük, messze tűnik a bánat és fájdalom.
{51:12} „Én magam vigasztallak meg titeket! — ezt mondja az Örökkévaló. — Hogyan félhetsz hát halandótól, vagy bárki ember fiától, aki mulandó, mint a fű?
{51:13} Elfelejtkeztél az Örökkévalóról, Teremtődről, aki az eget kiterjesztette, és a földet megalapozta? Miért rettegsz hát folyton a haragvó elnyomótól, aki el akar pusztítani? De hová lett a dühöngő haragú elnyomó?
{51:14} Hamarosan megszabadul a fogoly, nem hal meg a börtönben, és kenyere sem fogy el,
{51:15} mert én vagyok Istened, az Örökkévaló, aki felkavarja a tengert, hogy zúgjanak hullámai. Örökkévaló, Seregek Ura — ez a nevem.
{51:16} Én adtam szádba saját szavaimat, és kezem árnyékával takartalak be, hogy új eget alkossak, és a földet újra alapozzam, és azt mondjam Sionnak: »Az én népem vagy!«”
{i51:17} Ébredj föl, kelj föl, Jeruzsálem!
{51:17} Ébredj föl! Ébredj föl, kelj föl, Jeruzsálem, aki az Örökkévaló haragját elszenvedted, elvetted kezéből poharát, és kiittad! Bizony, ki kellett innod a büntetés öblös kelyhét, amelytől tántorogsz.
{51:18} Fiúkat szültél, de egy sem akadt köztük, aki vezetett volna. Felnevelted őket, de egy sem fogta meg a kezed.
{51:19} Kétszeres csapás ért, mégsem szánt meg senki. Pusztítás és rombolás tört rád, éhínség és fegyver ért utol, de ki vigasztal téged?
{51:20} Ájultan hevertek fiaid az utcákon szerteszét, mint hálóba gabalyodott vadak, tehetetlenül. Megrészegedtek az Örökkévaló haragjától, beteltek büntetésével.
{51:21} Halld meg hát, Jeruzsálem, te megalázott! Figyelj rám, aki megrészegedtél, de nem a bortól!
{51:22} Ezt üzeni neked Urad, az Örökkévaló, és Istened, aki felkarolja népe ügyét: „Nézd, kivettem kezedből a poharat, amely megrészegített! Nem kell többet innod haragom öblös kelyhéből, elég már ennyi!
{51:23} De kínzóid kezébe adom, hogy ők igyák meg. Azok, akik ezt mondták neked: »Feküdj csak a földre, hadd tapossunk rajtad!« Te pedig eltűrted, hogy a földre tapossanak. Úgy tiporták hátadat, mint járókelő az utat.”
{i52:1} Öltözz fel dicsőségedbe, Jeruzsálem!
{52:1} Ébredj föl, ébredj föl! Szedd össze erődet, Sion! Öltözz fel dicsőségedbe, Jeruzsálem, szent város! Hiszen soha többé nem lép be kapuidon ellenséges idegen.
{52:2} Kelj fel, rázd le a port magadról, ülj székedbe, Jeruzsálem! Szabadítsd ki magad nyakad kötelékeiből, Sion fogoly leánya!
{52:3} Mert ezt mondja az Örökkévaló: „Nem pénzért adtak el téged, és nem is pénzen fognak megváltani!
{52:4} Előbb Egyiptomba ment le népem, hogy ott lakjon hosszú ideig, azután Asszíria igázta le őket, ok nélkül — mondja az Örökkévaló Isten. —
{52:5} Most hát mit tegyek? Hiszen népemet ingyen elhurcolták, elnyomóik ujjonganak rajta, és nevem gyalázzák szüntelen! — mondja az Örökkévaló. —
{52:6} Ezért hát népem végre valóban megismeri nevemet! Megtudják, hogy én vagyok az, aki szólok hozzájuk!”
{52:7} Milyen kedves és szép, mikor a hegyeken hírnök közeleg, aki jó hírt hoz, békességet hirdet, örömhírt jelent, szabadulásunk hírét hozza, Sionnak ezt mondja: „Istened királyként uralkodik!”
{52:8} Őrszemeid, Sion, örömmel kiáltanak, mikor saját szemükkel látják az Örökkévalót, amint a Sionra visszatér.
{52:9} Jeruzsálem romjai, ujjongva kiáltsatok, mert az Örökkévaló megvigasztalja és helyreállítja népét, megváltja Jeruzsálemet!
{52:10} Az Örökkévaló megmutatta szent karja hatalmát az összes nemzetnek, a föld szélső határáig mindenütt látták Istenünk szabadítását!
{52:11} Jöjjetek ki, jöjjetek ki, vonuljatok ki onnan! Ne érintsetek semmi tisztátalant! Gyertek ki közülük, és tisztítsátok meg magatokat, akik az Örökkévalónak szentelt edényeket viszitek!
{52:12} De nem kell menekülnötök, nem kell sietve kimennetek, mert az Örökkévaló megy előttetek, és Izráel Istene lesz a hátvéd mögöttetek.
{i52:13} Az Örökkévaló szenvedő Szolgája
{52:13} „Nézzétek Szolgámat! Elvégzi feladatát sikeresen, ezért felmagasztalják, magas tisztségre emelik, és felséges lesz.
{52:14} Sokan elfordultak tőle, mert nem volt kívánatos a megjelenése. Nem olyan volt, mint az emberek fiai. De ahogyan sokan elborzadtak tőle,
{52:15} úgy fognak csodálkozni rajta a nemzetek! Még a királyok is ámulnak rajta, és elnémulnak előtte, mert saját szemükkel látják, amit senki sem mondott nekik, s megértik, amiről sohasem hallottak.”
{53:1} Ki hitte el, amit hallottunk, és hirdettünk? Ki előtt volt nyilvánvaló az Örökkévaló hatalma?
{53:2} Felnőtt az Örökkévaló szeme előtt, mint friss hajtás, fiatal csemete, mint gyökérsarj a száraz földből. De nem láttuk vonzónak külsejét, nem találtuk sem szépnek, sem érdekesnek.
{53:3} Az emberek lenézték őt, még barátai is elhagyták. Tudta, mi a fájdalom, és hogy mit jelent a betegség, de mi arcunkat eltakartuk, hogy ne is lássuk. Nem törődtünk vele.
{53:4} Pedig betegségeinket ő viselte, és fájdalmaink nehezedtek rá. S mi még azt hittük, hogy Isten csapásai sújtják, hogy ő veri és bünteti!
{53:5} Bizony, bűneinkért kapott sebeket, vétkeinkért törték össze őt! Békességünk büntetését ő fizette meg, és sebei árán gyógyultunk meg.
{53:6} Mind a saját fejünk után mentünk, szétszéledtünk és eltévedtünk, mint nyájtól a juhok, de az Örökkévaló az ő vállára rakta mindannyiunk vétkeit.
{53:7} Bántalmazták és megsebesítették, de alázattal viselte. Szó nélkül tűrte, s nem tiltakozott, mint a bárány, ha levágni viszik, mint juh, mikor némán tűri, hogy megnyírják.
{53:8} Erőszakkal fogták el, és igazságtalanul ítélkeztek fölötte. Kortársai közül senki sem értette meg, hogy népem bűnei miatt ítélték halálra, és irtották ki az élők közül.
{53:9} Gonosztevők között jelölték ki sírhelyét, de a gazdagok sírjába került. Megölték, bár semmi gonoszt nem tett, nem találtak hamisságot még beszédében sem!
{53:10} Bizony, az Örökkévaló akarta összetörni őt. Ő határozott úgy, hogy Szolgájának szenvednie kell, és életét bűnért való áldozatul kell adnia. Azután Szolgája meglátja majd „utódait”, hosszúra nyújtja életét, és sikerre viszi az Örökkévaló akaratát.
{53:11} „Lelke vajúdása után látni fog, és elégedettség tölti be. Igaz Szolgámat sokan megismerik, és ők is igazakká lesznek általa, mert vétkeiket Szolgám viseli.
{53:12} Mivel lelkét önként adta halálra, és a bűnösök közé sorolták, mivel magára vette sokak bűneit, és a bűnösökért imádkozott, ezért jutalmat a hatalmasok között osztok neki, és osztályrészét a győzelmi zsákmányból a hősök között kapja meg” — mondja az Örökkévaló.
{i54:1} Isten hazahozza népét
{54:1} „Ujjongj, te meddő! Ujjongva kiálts és énekelj, aki nem szültél! Mert több fia lesz az elhagyott asszonynak, mint annak, aki férjnél van.” — mondja az Örökkévaló.
{54:2} „Szélesítsd ki sátorhelyed, bátran terjeszd ki hajlékod határait, ne félj! Sátraid köteleit nyújtsd meg, cövekeit verd le jó erősen,
{54:3} mert terjeszkedni fogsz jobbra is, balra is! Utódaid öröklik a nemzeteket, és újjáépítik a lerombolt városokat.
{54:4} Ne félj, mert nem fogsz csalódni, és senki sem gyaláz többé! Sőt, elfelejted ifjúságod szégyenét is, nem gondolsz többé özvegységed gyalázatára.
{54:5} Hiszen Alkotód a férjed, az Örökkévaló, a Seregek Ura! Ő a Megváltód, Izráel Szentje, az Egész Föld Istene!” — ezt mondja Megváltód, az Örökkévaló.
{54:6} Mert az Örökkévaló visszahív magához, mint elhagyott és kesergő asszonyt a férje. Mint a magányos asszonynak, akit még fiatalon elküldött a férje, azt mondja neked Istened:
{54:7} „Röpke pillanatra elhagytalak, igaz, de nagy irgalommal ismét magamhoz gyűjtelek!
{54:8} Mivel megharagudtam rád nagyon, egy szempillantásig eltakartam előled arcomat, de örök szeretettel könyörülök rajtad!
{54:9} Mert úgy van ez, mint Nóé napjaiban: ahogy akkor megesküdtem, hogy Nóé özönvize többé nem borítja el a földet, úgy esküszöm most is, hogy rád többé nem haragszom, és nem büntetlek tovább.
{54:10} Hiszen még a hegyek sem maradnak örökké a helyükön, s a dombok is meginognak, de hűséges szeretetem irántad örökké megmarad, békességem szövetsége meg nem inog!” — mondja az Örökkévaló, aki rajtad megkönyörült.
{54:11} „Te szegény város, akit viharok szaggattak, de senki sem vigasztalt! Nézd, én újjáépítelek! Zafírokból készítem alapjaidat, drágakövekre építem falaidat,
{54:12} rubinokkal ékesítem bástyáidat, gránátkővel kapuidat, drágakövekből készítem körös-körül falaidat.
{54:13} Fiaid mindannyian az Örökkévaló tanítványai lesznek, és békességük örökre bőséges marad.
{54:14} Gyökeret versz az igazságban, és megerősödsz benne rendíthetetlenül. Távol marad tőled minden pusztítás és romlás, gondolnod sem kell vele. Közeledbe sem jön a rettegés, nem kell félned tőle.
{54:15} Nézd! Ellenségeid összefognak ellened, de akaratom ellenére. Akik ellened támadnak, elpusztulnak általad!
{54:16} Nézd! Én teremtettem a kovácsot, aki parazsat szít, és fegyvert kovácsol, céljának megfelelőt. Így teremtettem a pusztítót is, hogy pusztítson.
{54:17} De az ellened készült fegyverek mind kudarcot vallanak. Az ellened szóló vádaskodásokat mind meghazudtolod. Mert ez az Örökkévaló szolgáinak öröksége, hogy magam szolgáltatok nekik igazságot!” — mondja az Örökkévaló.
{i55:1} Jöjjetek e forrás vizéhez!
{55:1} „Ti, akik szomjaztok, jöjjetek e forráshoz, igyatok vizéből mindannyian! Jöjjetek, még ha nincs is pénzetek, lakjatok jól, egyetek, amennyi kell! Jöjjetek mind, vegyetek tőlem búzát pénz nélkül, vegyétek ingyen a bort és a tejet!
{55:2} Miért adnátok pénzt azért, ami nem kenyér? Miért dolgoznátok azért, ami ki nem elégíthet? Hallgassatok, hallgassatok rám! Azt egyétek, ami jó, hogy lelketek megelégedjen!
{55:3} Forduljatok felém, jöjjetek hozzám, hallgassatok rám, hogy éljetek! Örök szövetséget kötök veletek, Dávid iránti hűséges szeretetem, és a neki tett ígéretem szerint.
{55:4} Nézzétek, őt adtam a nemzeteknek, hogy tanúskodjon nekik, vezesse őket és uralkodjon fölöttük.”
{55:5} Lásd! Olyan népeket hívsz elő, amelyeket nem ismertél. A nemzetek, amelyek nem ismertek téged, hozzád futnak az Örökkévalóért, Istenedért, és Izráel Szentjéért, aki dicsőséggel koronáz meg téged.
{55:6} Keressétek az Örökkévalót, amíg nem késő! Hívjátok segítségül őt, amíg közel van!
{55:7} A gonosztevő térjen jó útra, a bűnös se kövesse gondolatait! Jöjjön vissza az Örökkévalóhoz, aki örömmel fogadja, és könyörül rajta! Jöjjön Istenünkhöz, aki szívesen megbocsát!
{i55:8} Az én gondolataim nem a ti gondolataitok!
{55:8} „Mert az én gondolataim, nem a ti gondolataitok. Útjaitok sem az én útjaim! — mondja az Örökkévaló. —
{55:9} Amennyivel az ég magasabb a földnél, annyival magasabbak útjaim útjaitoknál, és gondolataim gondolataitoknál.
{55:10} Mert az eső és hó az égből száll le, de addig oda vissza nem tér, míg a földet meg nem öntözi. Termékennyé és gyümölcsözővé teszi, hogy magot teremjen a magvetőnek, és kenyeret az éhezőnek.
{55:11} Ilyen az én szavam is, amelyet elküldök: nem tér vissza hozzám dolgavégezetlen, hanem minden tervemet megvalósítja, és célját eléri.
{55:12} Mert örömmel jöttök ki onnan, és békességben vezetnek titeket. Még a hegyek és dombok is ujjongva énekelnek előttetek, a fák is mind tapsolva köszöntenek.
{55:13} Tüskés gyomok helyén ciprusfa növekszik, tövises bozót helyett mirtusz virágzik, s az Örökkévaló dicsőségét mutatja, örök jelként, amely soha el nem múlik”.
{i56:1} Házam imádság háza lesz minden nép számára
{56:1} Ezt mondja az Örökkévaló: „Őrizzétek meg a jogosságot, és cselekedjetek igazságosan, mert szabadításom hamarosan megérkezik, és rövidesen nyilvánvalóvá lesz, mindaz a jó, amit teszek!
{56:2} Boldog és áldott, aki így cselekszik, és ehhez ragaszkodik: aki megszenteli a szombat ünnepét, és vigyáz, hogy ne törje meg, s aki óvakodik attól, hogy rosszat tegyen.”
{56:3} Ne mondja az idegen, aki az Örökkévalóhoz csatlakozott: „Nem fogad be engem népe közé az Örökkévaló!” Ne mondja a kasztrált se: „Látjátok, én már terméketlen, kiszáradt fa vagyok!”
{56:4} Mert ezt mondja az Örökkévaló: „Azoknak a kasztráltaknak, akik megőrzik a szombat ünnepét, akik azt választják, amit én kedvelek, akik hűségesek maradnak szövetségemhez,
{56:5} jobban megőrzöm a nevét és emlékét házamban és falaimon belül, mint a fiaik és leányaik tennék. Bizony, örök nevet adok nekik, amelyet soha senki el nem törölhet.
{56:6} Ami pedig azokat az idegeneket illeti, akik az Örökkévalóhoz csatlakoztak, hogy szolgálják őt, hogy szeressék az Örökkévaló nevét, hogy szolgái legyenek, akik megőrzik a szombat ünnepét, s vigyáznak, hogy ne törjék meg azt, akik hűségesen ragaszkodnak az Örökkévaló Szövetségéhez,
{56:7} bizony, őket is fölviszem szent hegyemre! Megörvendeztetem őket imádságom házában, és szívesen fogadom égő- és véresáldozataikat oltáromon. Mert házam imádság háza lesz minden nép számára!”
{56:8} Ezt mondja az Örökkévaló Isten, aki összegyűjti az Izráelből száműzötteket és szétszórtakat: „Még gyűjtök hozzájuk másokat is, azok mellé, akik már összegyűltek.”
{i56:9} A nép vezetői méltatlanok és tehetetlenek
{56:9} Gyertek enni mezei vadak, és ti is, erdei vadállatok!
{56:10} Mind vakok az őrszemek, nem vesznek észre semmit. Olyanok, mint a néma kutyák, nem tudnak ugatni, csak hevernek és szunnyadnak, mert szeretnek aludni.
{56:11} Bizony, olyanok, mint a telhetetlen ebek, akik soha nem elégszenek meg! Olyan pásztorok ők, akik nem tudnak semmit, mind a saját feje után megy, mind a saját hasznát keresi, mindegyikük!
{56:12} Ezt mondják: „Gyertek, szerezzünk bort, igyunk egy jót együtt, igyuk le magunkat! Holnap meg folytatjuk ugyanezt, mert az is olyan lesz, mint a mai nap, vagy még különb!”
{57:1} Sorra mennek el az igazak, de senki sem törődik vele. Az istenfélőket egybegyűjtik, de senki sem érti miért. Az igazakat, bizony, elviszik, mielőtt a veszedelem megérkezik.
{57:2} De eljön a békesség ideje is. Akik addig egyenes úton jártak, háborítatlanul pihennek nyugvóhelyükön.
{i57:3} A bálványimádók büntetése
{57:3} „Ti pedig jöjjetek csak ide, boszorkányfajzatok, prostituáltak és paráznák fiai!
{57:4} Kiből űztetek gúnyt? Ki ellen szóltatok? Kire öltöttétek ki nyelveteket? Hiszen ti mind hűtlenségből származtok, hamisság gyermekei vagytok!
{57:5} Hiszen minden vágyatok, hogy a zöldellő fák alatt bálványokat imádjatok! Megölitek a csecsemőket, hogy bálványoknak áldozzátok fel őket a völgyekben és a sziklák hasadékaiban!
{57:6} Patakok sima kövein áldoztok, étel- és italáldozattal tisztelitek bálványaitokat. Hát legyen minden örökségetek az a kő! Akit imádtatok, az legyen örökrészetek! Tűrjem mindezt csendben, és nyugodjak bele?
{57:7} Magas hegyeken vetettél ágyat, s ott paráználkodtál bálványaiddal, oda mentél fel, hogy áldozz nekik!
{57:8} Ajtód mögé állítottad szobraikat, varázsjeleiket ajtófélfádra szögezted. Elhagytál engem, hozzájuk szegődtél, paráználkodtál, és szövetséget kötöttél velük, mert szeretted ágyukat és jeleiket!
{57:9} Illatos kenőcsökkel kented meg magad, és Molokhoz mentél olajoddal. Messze földre is követeket küldtél, egészen a Seolig aljasodtál!
{57:10} Belefáradtál a sok mesterkedésbe, mégsem ismerted be, hogy haszontalan. Új erőre kaptál, és nem lettél beteg.
{57:11} Kitől féltél? Kitől rettegtél, hogy engem elhagytál? Miért hazudtál? Miért nem emlékeztél rám? Miért nem vetted szívedre? Régóta hallgattam, ezért nem tiszteltél?
{57:12} De most megmutatom neked, mit ér igazságod, és mit érnek tetteid! Nem segítenek rajtad, nem érnek semmit!
{57:13} Amikor majd segítségért kiáltasz, mentsen meg téged bálványaid serege! Bizony, nem érnek semmit, mert a szél hordja szét őket, még egy gyenge lehelet is elfújja mindet! De aki bennem bízik, birtokul kapja a földet, örökségül kapja szent hegyemet.”
{i57:14} Hordjátok el népem útjából az akadályokat!
{57:14} „Készítsétek az utat, készítsétek és egyengessétek! Hordjátok el népem útjából az akadályokat!”
{57:15} Mert ezt mondja a Magasságos és a Felséges, aki az örökkévalóságban lakik, s kinek neve szent: „Magasságban és szentségben lakom, de az alázatos és megtört szívűvel is, hogy az alázatosak szellemét megelevenítsem, s az összetörtek szívét életre keltsem.
{57:16} Nem haragszom örökké, és nem perelek vég nélkül, mert az emberek szellme reményét vesztve elcsüggedne.
{57:17} Kapzsisága miatt haragudtam meg rá, és megbüntettem érte. Haragomban arcom eltakartam előle, ő pedig elfordult tőlem, és a maga útján járt.
{57:18} Láttam, hogy saját feje után megy, mégis meggyógyítom, és vezetem őt! Sőt, megvigasztalom őt is, meg azokat is, akik romlásán búsultak.
{57:19} Még azt is megteszem, hogy hálát adjon mindezért! Békesség, békesség azoknak, akik távol vannak, és azoknak is, akik közel — mondja az Örökkévaló — , én meggyógyítom őt!”
{57:20} De az istentelenek, mint a háborgó tenger, olyanok: iszapot és sarat hánynak ki, szennyes habokat tajtékoznak. Nyughatatlanok!
{57:21} „Nincs békesség az istenteleneknek!” — ezt mondja Istenem.
{i58:1} A képmutató böjtölés
{58:1} „Kiálts, jó hangosan! Emeld föl hangodat, mint a trombita, ne félj! Mondd meg népemnek, miben vétkeztek, Jákób népének mutasd meg bűneiket!
{58:2} Hiszen ők naponta buzgón keresnek engem, hogy megértsék útjaimat! Hát nem olyan nép ez, amely igazságosan él, és Istenének parancsait tiszteli? Igazságos döntéseket kérnek tőlem, és Isten közelségére vágyakoznak!
{58:3} Ezt mondják nekem: »Miért böjtölünk, ha nem veszed észre? Miért gyötörjük magunkat, ha nem törődsz vele?« De én ezt felelem: Nézzétek! Még a böjt napján is kedvteléseitek űzitek, és dolgoztatjátok rabszolgáitokat!
{58:4} Még a böjt idején is veszekedtek és vitatkoztok, gonosz indulattal támadtok egymásra, majd ölre mentek! Nem úgy böjtöltök, hogy könyörgésetek hangja följusson a magasba!
{58:5} Azt hiszitek, ez az a böjt, amelyet én szeretek? Az a böjt, hogy az ember éhezéssel gyötri magát? Hogy fejét lehajtja, mint a káka, zsákruhába öltözik, és hamuban térdel? Ezt nevezitek ti böjtnek, az Örökkévaló kedves napjának?
{i58:6} Az igazi böjt, amelyet az Örökkévaló szeret
{58:6} Nem! Az a böjt, amelyet én szeretek, nem ilyen! Nyissátok ki a gonoszság bilincseit! Engedjétek szabadon az elnyomottakat, oldozzátok le igájuk köteleit! Törjetek össze minden igát!
{58:7} Kenyered oszd meg az éhezővel, otthonodat a hajléktalan szegénnyel, ha ruhátlant látsz, öltöztesd föl, és testvéred elől ne zárkózz el!
{58:8} Akkor felvirrad világosságod, mint a hajnal fénye, betegségedből hamar felépülsz, és egészséged helyreáll, az Igazságos megy előtted, mint elővéd, az Örökkévaló dicsősége pedig hátulról védelmez.
{58:9} Akkor, ha segítségül hívod az Örökkévalót, ő meghallja, és válaszol neked. Mikor hozzá kiáltasz, azt mondja: »Itt vagyok!« Ha egymást le nem igázzátok, ha másokra ujjal nem mutogatsz, ha beszéddel sem támadsz senkire,
{58:10} ha odaadod az éhezőnek, amit saját lelked kíván, hogy a nyomorultak lelkét tápláld vele, akkor felragyog világosságod a sötétben is, még a homály is úgy ragyog, mint a déli verőfény.
{58:11} Akkor az Örökkévaló vezérel téged szüntelen, még kietlen, száraz földön is mindennel ellát. Csontjaidat megerősíti, s olyan leszel, mint a jól öntözött, viruló kert, mint a forrásvíz, mely el nem apad.
{58:12} Fiaid felépítik az ősi romokat, és jövendő nemzedékek számára építesz alapokat. Így fognak nevezni: »Romos várfalak felépítője, utak megújítója, városok újjáépítője.«
{58:13} Ha szombat ünnepén nem indulsz útra, és szent napomon nem jársz kívánságod után, hanem örömöd leled a szombati nyugalomban, az Örökkévaló szent és dicsőséges napjának tartod, és őt tiszteled azzal, hogy nem a hétköznapi dolgaiddal foglalkozol, nem a kívánságaidat követed, s nem beszélsz hiábavalóságot,
{58:14} akkor gyönyörködni fogsz az Örökkévalóban, járatlak a föld magaslatain, és Jákóbnak, ősapádnak örökségével táplállak!” — az Örökkévaló szája mondja ezt.
{i59:1} Nem az Örökkévaló keze gyengült meg
{59:1} Nézzétek! Nem az Örökkévaló keze gyengült meg, hogy ne tudna megszabadítani titeket, nem süketült meg, hogy szavatokat ne hallaná,
{59:2} hanem bűneitek választanak el titeket Istenetektől, és vétkeitek takarják el arcát előletek, ezért nem hallgat meg benneteket!
{59:3} Hiszen kezetekhez vér tapad, ujjaitokhoz bűn ragad, ajkatok hazugságot beszél, és nyelvetek gonoszságot suttog.
{59:4} Nincs, aki kiállna az igazságért, nincs, aki helyesen ítélne. Inkább üres hazugságban bíznak, és hazudoznak, hamisságot fogannak, és vétkeket szülnek.
{59:5} Viperák tojásait költik ki, és pókhálót szőnek. Aki eszik a tojásokból, meghal, ha pedig feltöri, viperát költ ki.
{59:6} Pókhálójukból nem készítenek ruhát, nem is takarózhatnak vele. Minden tettük törvénytelen, s kezeik erőszakossággal vannak tele.
{59:7} Lábaik gonoszra igyekeznek, és sietnek ártatlan vért ontani. Már gondolataik is a bűn körül forognak, s útjaikon pusztulás és romlás terem.
{59:8} A békesség útját nem ismerik, a jogosság számukra ismeretlen, tekervényes utakra tértek, amelyeken nyoma sincs a békességnek.
{59:9} Ezért van tőlünk távol a helyes ítélet, és nem ér el bennünket az igazságosság. Világosságra várunk, de sötétség vesz körül, napfényt remélünk, de homályban járunk.
{59:10} Tapogatjuk a falat, mint a vakok, tapogatózunk, mint akinek nincs szeme, délben is megbotlunk, mint éjszaka. Olyanok vagyunk, mint élők között a holtak.
{59:11} Morgolódunk, mint a medvék, mint a gerlék, úgy nyögünk. Jogosságot remélünk, de nem jön, szabadulást, de távol marad,
{59:12} mert sokat vétkeztünk az Örökkévaló ellen, és bűneink ellenünk tanúskodnak. Bizony, vétkeink terhe nyom, és jól ismerjük bűneinket:
{59:13} megtagadtuk az Örökkévalót, és lázadtunk ellene, elfordultunk Istenünktől. Elnyomásról és lázadásról beszéltünk, hazug szavakat forgattunk szívünkben, és hazugságot szólt a szánk.
{59:14} A jogosság vereséget szenvedett, s az igazságosság messze, a távolban áll, az igazság holtan hever a város utcáin, a becsület és egyenesség be sem jöhet a városba!
{59:15} Nem maradt a hűségből semmi sem, aki pedig tartózkodik a gonosztól, azt kirabolják. Az Örökkévaló látta, és haragudott miatta, hogy nincs törvény és igazság.
{59:16} Látta, hogy nincs senki, nincs, aki népéért közbenjárna nála. Ezért saját hatalmára támaszkodott, karja szerzett győzelmet, igazsága segített neki.
{59:17} Magára öltötte az igazságosságot, mint páncélt, fejére tette a szabadítás sisakját, a bosszúállás ruhájába öltözött, s a féltő szeretet palástját terítette vállára.
{59:18} Megfizet mindenkinek tettei szerint, haraggal ellenfeleinek, bosszúval ellenségeinek, s bosszút áll még a távoli szigeteken is.
{59:19} Ezért félik majd az Örökkévaló nevét napnyugaton, és tisztelik dicsőségét keleten, mikor eljön, mint egy sebes sodrású folyó, amelyet az Örökkévaló Szelleme hajt.
{59:20} Eljön Sionhoz mint Megváltó, eljön azokhoz, akik Jákób népe közül hozzá fordulnak, és bűneiket elhagyják. Az Örökkévaló határozott így.
{59:21} Én pedig ilyen szövetséget kötök velük, mondja az Örökkévaló: „Rajtad nyugvó Szellemem, és szavaim, amelyeket szádba adtam, mostantól fogva el nem távoznak tőled soha. Veled maradnak, és utódaiddal, meg az ő utódaikkal is!” — ezt mondja az Örökkévaló.
{i60:1} Izráel Szentjének városa
{60:1} „Kelj fel és tündökölj, hiszen elérkezett világosságod, és az Örökkévaló dicsősége rád ragyogott!
{60:2} Nézd, bár a földet sötétség borítja, és a népeken sűrű homály terpeszkedik, de rajtad felragyog az Örökkévaló világossága, és dicsősége benned nyilvánvaló lesz.
{60:3} Világosságodhoz nemzetek gyűlnek, királyaik eljönnek e hajnal fényéhez.
{60:4} Nézz föl, és tekints körül! Lásd, mind hozzád jönnek, köréd gyülekeznek! Fiaid ezek, akik messziről jönnek, és leányaid, akiket dajkáik a karjukon hoznak!
{60:5} Mikor meglátod, arcod felragyog, szíved örömében majd kiszökik a helyéről, és remegve szélesre tárul, mivel a tengerek gazdagsága özönlik hozzád, a nemzetek hozzák kincseiket.
{60:6} Karavánok sora jön Midjánból, Éfából, tevék tömege tolong utcáidon. Sebából is eljönnek mindannyian, aranyat és tömjént hoznak, és az Örökkévaló dicső tetteit hirdetik.
{60:7} Hozzád terelik a juhnyájakat Kédárból, Nebajótból kosokat hoznak, hogy oltáromra kerüljenek kedves áldozatul. Bizony, dicsőségem házát még dicsőségesebbé teszem!
{60:8} Kik ezek, akik oly tömegben repülnek, mint a sűrű fellegek, vagy mint galambok csapata, mikor dúcaikba leszállnak?
{60:9} Mert rám várnak a szigetek és a távoli tengerpartok lakói. Társis hajói is csak szavamra várnak, hogy elhozzák fiaidat messze földről, ezüstjükkel, aranyukkal együtt, Istened kedvéért, hogy tiszteljék az Örökkévaló nevét, és Izráel Szentjét, aki téged felékesített.
{60:10} Az idegenek fiai újra felépítik falaidat, és királyaik szolgálnak neked, mert haragomban ugyan megvertelek, de mivel szeretlek, most könyörülök rajtad.
{60:11} Ezért tartsd nyitva kapuid szüntelen, ne zárd be őket se éjjel, se nappal! Hadd hozzák be a nemzetek kincseiket, királyaik vezetik ünnepélyes menetüket.
{60:12} Mert az a nép és ország, amely nem szolgál téged, elvész. Bizony, az ilyen nemzet elpusztul teljesen!
{60:13} A Libanon dísze jön hozzád: legszebb cédrusaikat, fenyőiket és ciprusaikat hozzák, hogy ékesítsék szent helyemet, s trónusom zsámolyát díszítsék vele.
{60:14} Hozzád mennek, s meghajolnak előtted elnyomóid fiai, leborulnak lábad előtt, akik megvetettek téged, így neveznek: »Az Örökkévaló városa«, és így: »Izráel Szentjének Sionja«.
{60:15} Bár azelőtt utált és elhagyott voltál, és senki feléd sem nézett, most már örökre dicsőségessé teszlek, és öröm forrásává nemzedékről nemzedékre.
{60:16} A népek gazdagsága táplál, és királyok segítenek téged, és akkor tudod meg, hogy én vagyok az Örökkévaló, Megmentőd és Megváltód, Jákób erős Istene.
{60:17} Bronz helyett aranyat hozok, vas helyett ezüstöt, fa helyett bronzot, és kövek helyett vasat. A békességet teszem fejedelmeddé, és igazságosság kormányoz téged.
{60:18} Erőszaknak híre sem lesz földeden, pusztulás és rombolás elő sem fordul határaid között. Isten szabadítása lesz városod védőfala, és dicsérete annak kapuja.
{60:19} Attól kezdve nem a napfény lesz világosságod, s éjjel sem a Hold világít neked, hanem maga az Örökkévaló lesz világosságod örökké, és Istened lesz dicsőséged.
{60:20} Napod nem nyugszik le soha, sem a hold el nem fogy, hanem az Örökkévaló lesz világosságod örökre, és gyászod napjai véget érnek.
{60:21} Néped fiai mind igazságban élnek, és övék lesz a föld örökre. Olyanok lesznek, mint a facsemete amelyet magam ültettem kertembe, hogy dicsőségemet nyilvánvalóvá tegyék.
{60:22} A legkisebb közülük ezerre sokasodik, a kicsiny is hatalmas néppé növekszik. Én, az Örökkévaló viszem ezt végbe, megvalósítom a maga idején.”
{i61:1} Az Örökkévaló Szelleme nyugszik rajtam
{61:1} Az Örökkévaló Isten Szelleme nyugszik rajtam, mivel fölkent engem az Örökkévaló. Elküldött, hogy örömhírt vigyek a szegényeknek, meggyógyítsam a megtört szívűeket, szabadulást hirdessek a foglyoknak, és szabadon bocsássam a megkötözötteket,
{61:2} hogy hirdessem az Örökkévaló jókedvének esztendejét, Istenünk bosszúállása napját, és megvigasztaljak minden gyászolót.
{61:3} Elküldött, hogy akik Sionban gyászolnak, azoknak fejére ékes koronát tegyek a hamu helyett, öröm olaját adjam nekik a gyász helyébe, és dicséret palástját adjam rájuk a csüggedés és szomorúság szelleme helyett. Akkor majd az igazságosság fáinak nevezik őket, akiket az Örökkévaló ültetett, hogy dicsőségét nyilvánvalóvá tegyék,
{61:4} hogy újjáépítsék az ősi romokat, helyreállítsák, ami régen elpusztult, és felépítsék a romba dőlt városokat, melyek lakatlan hevertek nemzedékeken át.
{61:5} Idegenek jönnek, hogy nyájaidat legeltessék, a nemzetek fiai jönnek, hogy földjeidet műveljék és szőlőidet gondozzák.
{61:6} Titeket pedig az Örökkévaló papjainak neveznek, Istenünk szolgáinak tekintenek. A nemzetek gazdagsága fog táplálni benneteket, és kincseikkel dicsekedtek.
{61:7} Mivel a szégyenből kétszeres részt kellett viselnetek, és gyalázatot tűrtetek, ezért örökségetek is kétszeres lesz a földön, s örömötök nem múlik el soha.
{61:8} Mert én, az Örökkévaló, szeretem a jogosságot, de gyűlölöm az erőszakosságot és a rablást. Megadom hát hűségesen megérdemelt jutalmukat, és örök szövetséget kötök velük.
{61:9} Gyermekeik híresek lesznek a nemzetek között, és utódaikat minden nép ismerni fogja. Mindenki látni fogja rajtuk, és elismeri, hogy őket az Örökkévaló áldotta meg.
{i61:10} Az Örökkévaló Szolgája, a Vőlegény
{61:10} Ujjongva örvendezek az Örökkévalóban, lelkem ujjong Istenemben, mert az üdvösség ruháiba öltöztetett, az igazságosság palástjával vett körül, mint vőlegényt, kire a papok fejdíszét teszik, mint menyasszonyt, akit ékszereivel ékesítenek.
{61:11} Bizony, ahogy a földből kihajtanak a növények, a kertből kisarjad, amit gazdája ültetett, úgy sarjasztja ki az Örökkévaló Isten a nemzetek szeme láttára az igazságosságot és a dicsőséget.
{i62:1} Dicsőség koronája leszel az Örökkévaló kezében, Jeruzsálem!
{62:1} Sionért nem nyughatom, szólnom kell Jeruzsálem érdekében, amíg igazságossága föl nem ragyog, mint a hajnal fénye, amíg szabadulása úgy világít, mint a fáklya lángja.
{62:2} Akkor a nemzetek meglátják igaz voltodat, Sion, és királyaik dicsőségedet, Jeruzsálem. Új nevet kapsz az Örökkévalótól, melyet ő maga mond neked.
{62:3} Dicsőség koronájává leszel az Örökkévaló kezében, királyi diadém Istened tenyerén.
{62:4} Többé senki nem hív „elhagyottnak”, földedet sem nevezik már „pusztának” soha. Új neved ez lesz: „Gyönyörűségem!”, és földedet így nevezik: „Férjhez adott”. Mert gyönyörködik benned az Örökkévaló, és földednek is ő lesz az Ura.
{62:5} Ahogy az ifjú feleségül veszi a leányt, úgy fognak téged is feleségül venni fiaid, Jeruzsálem! Amint a vőlegény ujjong, mikor meglátja menyasszonyát, úgy fog neked örülni Istened.
{i62:6} Akik az Örökkévalót emlékeztetitek, ne nyugodjatok!
{62:6} Kőfalaidra, Jeruzsálem, őrszemeket állítottam, hogy ne hallgassanak, se nappal, se éjjel. Ti őrök, akik az Örökkévalót emlékeztetitek ígéreteire, ne nyugodjatok!
{62:7} Ne hagyjatok nyugtot néki, amíg Jeruzsálemet helyre nem állítja, és dicsőségessé nem teszi e földön.
{62:8} Esküre emelte az Örökkévaló jobb kezét, erős karját fölemelte: „Nem adom többé gabonádat ellenségeidnek, és borodat, amelyért te fáradoztál, nem isszák meg idegenek.
{62:9} Hanem azok egyék meg, akik a termést learatták, és dicsérjék az Örökkévalót érte. A bort is azok igyák meg szent helyem udvarában, akik a szőlőt leszüretelték!”
{62:10} Menjetek át, menjetek ki a kapukon, készítsetek utat a népnek! Építsétek, építsétek az utat, a köveket dobjátok félre, emeljétek magasra a zászlót, adjatok jelt a nemzeteknek!
{62:11} Halljátok? Az Örökkévaló szava hangzik az egész földön: „Mondjátok meg Sion leányának: nézd, jön már Szabadítód, ő hozza jutalmadat, és előtte jön, amivel megfizet.”
{62:12} Népét így nevezik majd: „A Szent népe, akiket az Örökkévaló váltott meg”, és városát így hívják: „A város, amelyet sokan fölkeresnek”, és: „Akit az Örökkévaló nem felejtett el soha”.
{i63:1} Miért lett vérpiros a ruhád?
{63:1} Ki ez, aki Bocrából, Edomból jön vérvörös ruhában? Milyen fenséges és dicső a megjelenése, milyen erőteljes a lépése! — „Én vagyok az, aki igazat szólok, és van erőm a szabadításra!”
{63:2} — „Miért vérpiros a ruhád, mint a szőlőtaposóké?”
{63:3} — „Mert a szőlőt tapostam, de senki sem segített, egyedül voltam. Széttapostam a nemzeteket haragomban, összetörtem őket felindulásomban. Vérük fröccsent a ruhámra, egész öltözetem vérpirosra festette.
{63:4} Mert elszántam magam a bosszúállásra, és eljött a megváltás esztendeje.
{63:5} Kerestem valakit, de nem segített senki, csodálkoztam, hogy nem akadt segítőm. Ezért karom segített engem, és felindulásom volt a segítségem.
{63:6} Széttapostam hát a nemzeteket haragomban, összetörtem őket indulatomban, s vérüket a földre ontottam.”
{i63:7} Hol van, aki minket áthozott a tengeren?
{63:7} Magasztalom az Örökkévalót, és hűséges szeretetét! Dicsérem őt Izráel iránti jóságáért, mindazért, amit velünk tett, irgalmáért és hűségéért.
{63:8} Mert azt mondta nekünk: „Bizony, ők az én népem, fiaim, akikben nem csalódom!” Ezért szabadította ki őket az Örökkévaló
{63:9} minden szorult helyzetből. Bizony, az Örökkévaló is részt vett minden szenvedésükben, és jelenlétének angyala megszabadította őket. Szeretetében és könyörületében megváltotta, fölkarolta és hordozta őket régtől fogva.
{63:10} Ők mégis lázadoztak ellene, Szent Szellemét szomorították. Ezért ő is ellenségükké lett, sőt, harcolt ellenük.
{63:11} Akkor népe visszaemlékezett a régi időkre, és Mózesre, az Örökkévaló szolgájára, s azt kérdezték: „Hol van, aki nyájának pásztorával átvitte őket a tengeren? Hol van, aki Szent Szellemét adta, hogy közöttük lakozzon?
{63:12} Aki dicsőséges hatalmával vezette Mózest, jobb kezénél fogva, s ketté választotta a tenger vizét, hogy örök hírnevet szerezzen magának.
{63:13} Aki úgy vezette népét a mélységen keresztül, oly simán, mint lovat a pusztán, hogy lépteik meg sem botlottak.
{63:14} Megpihentette őket az Örökkévaló Szelleme, mint pásztor a nyáját, mikor a völgybe vezeti. Bizony, így vezetted népedet, Uram, hogy magadnak dicső nevet szerezz!”
{i63:15} Könyörgés szabadulásért
{63:15} Kérlek, tekints le a mennyből, nézz ránk szent és dicsőséges lakóhelyedről! Hová lett irántunk való féltő szereteted és hatalmad? Könyörületességed és irgalmad miért vontad meg tőlünk?
{63:16} Hiszen te vagy Édesapánk, Örökkévaló! Nem Ábrahám, nem is Izráel, hanem te, Örökkévaló, te vagy Atyánk! Öröktől fogva Megváltónk vagy — ez a neved!
{63:17} Miért hagytad hát, hogy letérjünk utadról, Örökkévaló? Miért keményítetted meg szívünket, s hogy ne féljünk téged? Fordulj vissza hozzánk, szolgáidhoz, néped törzseihez, örökségedhez!
{63:18} Szent néped csak rövid ideig használhatta, s most ellenségeid taposták szentélyedet!
{63:19} Olyanok lettünk, mintha nem is uralkodtál volna rajtunk soha, mintha nem is nevedet viselnénk!
{64:1} Bárcsak meghasítanád az eget, Örökkévaló, és leszállnál a földre, hogy a hegyek is remegjenek előtted!
{64:2} Leszállnál, oly hirtelen, ahogy lángra lobban a száraz bozót, vagy felforr a víz! Akkor ellenségeid is megismernék neved, s félve reszketnének előtted a nemzetek,
{64:3} látva rettenetes tetteidet, melyeket senki sem várt! Ó, bárcsak leszállnál a földre, hogy a hegyek is remegjenek előtted!
{64:4} Mert öröktől fogva senki sem hallott ilyet, híre sem jutott fülébe, nem látott más Istent kívüled, aki ily nagy dolgokat tesz a benne bízókért!
{64:5} Hiszen elébe sietsz annak, aki örömét leli az igazságos tettekben, és tetszésedre él. De vétkeztünk ellened, és megharagudtál ránk. Régóta így van ez, vajon megszabadulunk-e valaha?
{64:6} Mindannyian tisztátalanná lettünk, még jótetteink is olyanok, mint a bemocskolt ruha, elhervadunk, mint őszi falevél, bűneink elsodornak, mint a szél.
{64:7} Nincs senki, aki segítségül hívná neved, vagy hittel kapaszkodna beléd, mert eltakartad arcod előlünk, kiszolgáltattál bűneinknek, hogy megemésszenek bennünket.
{64:8} Örökkévaló, mégis Atyánk vagy te! Olyanok vagyunk a kezedben, mint fazekas korongján az agyag. Bizony, kezed alkotott mindnyájunkat!
{64:9} Ne haragudj ránk oly nagyon, ne bűneinkre tekints, Örökkévaló! Nézz ránk, mégis a te néped vagyunk, mindannyian!
{64:10} Nézd! Szent városaidat lerombolták, Sion elpusztult, Jeruzsálem romhalmazzá lett!
{64:11} Szent és gyönyörű Templomunkat, ahol atyáink dicsértek téged, tűz égette el. Minden elpusztult, amiben gyönyörködtünk.
{64:12} Elnézed mindezt, Örökkévaló, s nem segítesz rajtunk? Csak hallgatsz, és tovább is büntetsz bennünket?
{i65:1} Megtaláltak engem, akik nem is kerestek
{65:1} „Válaszoltam azoknak, akik meg sem kérdeztek. Engedtem, hogy megtaláljanak, akik nem is kerestek. Mivel kiáltottam a népnek, amely nem nevemet viselte: »Itt vagyok! Nézzetek rám, itt vagyok!«
{65:2} Karomat kitártam, naphosszat vártam a makacs és lázadó népre, amely a saját gondolatait követi, rossz úton jár,
{65:3} szemtől szembe haragra ingerel engem: bálványoknak áldoznak a kertekben, téglákból emelnek oltárt illatáldozathoz,
{65:4} sírkamrákban ülnek, titkos helyeken éjszakáznak, disznóhúst esznek, és tisztátalan étel van tányérjukon.
{65:5} Akik ezt mondják: »Maradj távol tőlem, közelembe se jöjj, mert én annyira szent vagyok!«” „Folyvást bosszant engem e nép, mint orromban a füst, mint folyton égő tűz a szemem előtt.
{i65:6} Folyvást bosszant engem ez a nép!
{65:6} Nézzétek, itt a lista, mindent feljegyeztem, nem hallgatom el, nem tűrök örökké, hanem megfizetek nektek! Bizony megfizettek mindenért:
{65:7} saját bűneitekért és atyáitok vétkeiért együtt kell fizetnetek! — ezt mondja az Örökkévaló. — Hiszen őseitek is bálványoknak tömjéneztek a hegyeken, meggyaláztak engem a magaslatokon. Mindezekért együtt megfizetek, s megbüntetlek titeket.”
{i65:8} Új nemzedéket nevelek Jákób népéből
{65:8} Ezt mondja az Örökkévaló: „Ha nektárt találtok a szőlőfürtben, azt mondjátok: »Ezt ne törd össze, mert áldás van benne!«” Én is így teszek népemmel, hogy szolgáimat megkíméljem: összetöröm őket, de nem valamennyit.
{65:9} Új nemzedéket nevelek Jákób népéből, és örökösöket Júdából, akik hegyeimet birtokba veszik. Választottaim öröklik földemet, és szolgáim telepednek le rajta.
{65:10} Sáron síkságán nyájak legelnek, Ákór völgyében pedig csordák delelnek. Népemé lesz ez a föld, azoké, akik megtaláltak engem.
{i65:11} Mikor szóltam hozzátok, nem törődtetek vele
{65:11} „Ti pedig, akik elhagytátok az Örökkévalót, és szent hegyemet elfelejtettétek, akik a szerencse istenének áldoztok, és a végzet istennőjének;
{65:12} fegyver által vesztek el, letarol titeket az öldöklés. Így határoztam felőletek, mert mikor hívtalak, nem feleltetek, mikor szóltam hozzátok, nem törődtetek vele. Egyre csak azt műveltétek, amit gonosznak tartok, azt választottátok, amit nem szeretek.
{65:13} Ezért hát — mondja az Örökkévaló Isten — , szolgáim esznek majd, ti pedig éheztek, szolgáim isznak majd, de ti szomjaztok, szolgáim örülnek majd, ti pedig megszégyenültök,
{65:14} szolgáim örömükben énekelnek majd, ti meg fájdalmatokban kiáltoztok, és megtört szívvel jajgattok.
{65:15} Választottaim még a neveteket is csak átokként emlegetik: »Így pusztítson el téged az Örökkévaló Isten!« De szolgáinak az Örökkévaló új nevet ad.”
{i65:16} Új eget és új földet teremtek
{65:16} „Akkor, aki áldást kíván a földön, ezt mondja: »Az igazság és hűség Istene áldjon meg!« Aki esküszik a földön, az igazság és hűség Istenére esküszik, mivel a hajdani nyomorúság feledésbe merül, én sem gondolok rá többé.
{65:17} Mert nézzétek, új eget és új földet teremtek, a régieket elfelejtik, eszébe sem jut senkinek.
{65:18} Örüljetek és ujjongjatok hát annak, amit teremtek, mert Jeruzsálemet örömre teremtem, és népét vigadozásra.
{65:19} Örülni fogok Jeruzsálemnek, és gyönyörködök népemben, nem fog benne senki sírni többé, sem fájdalmában kiáltani!
{65:20} Nem lesz többé oly csecsemő, aki csak pár napot él, sem felnőtt, aki idő előtt hal meg. Hiszen aki száz éves korában hal meg, azt fiatalon elhunytnak tekintik, s aki még száz évig sem él, azt átkozottnak gondolják.
{65:21} Aki házat épít, nyugodtan lakhat benne, aki szőlőt telepít, élvezheti is gyümölcsét.
{65:22} Nem úgy építenek, hogy más lakjon benne, nem úgy művelik a szőlőt, hogy más egye annak gyümölcsét. Hiszen akkor népem fiai hosszú életűek lesznek, mint a tölgyfák, s kezük munkáját hosszan élvezhetik.
{65:23} Többé nem a nyomorúságra szülik gyermekeiket, nem azért, hogy fiatalon meghaljanak, mert az Örökkévaló megáldja nemzedékeiket, és gyermekeik velük megmaradnak.
{65:24} Mielőtt kiáltanának, én már felelek is nekik, még be sem fejezték kérésüket, máris teljesítem.
{65:25} Akkor a farkas és a bárány együtt legelésznek, az oroszlán szénát eszik, mint az ökör, de a kígyónak csak a por lesz étele! Szent hegyemen nem árt, s nem pusztít senki!” — mondja az Örökkévaló.
{i66:1} Miféle házat akartok nekem építeni?
{66:1} Ezt mondja az Örökkévaló: „Trónusom a menny, a földön pedig lábam nyugtatom. Miféle házat akartok hát számomra építeni? Milyen nyugvóhelyet készítenétek nekem?
{66:2} Hiszen mindent az én kezem alkotott, minden az enyém! — mondja az Örökkévaló. — Hanem ez az, akit megbecsülök: ha valaki szelíd, megtört szívű, alázatos, szavaimat féli, és szívből tiszteli.”
{i66:3} A bálványimádók megbüntetése
{66:3} „Ők bikát áldoznak, de embert is ölnek, bárányt áldoznak, de nyakát szegik a kutyának is, ételáldozatot hoznak, de disznó vérét is áldozzák, tömjént füstölögtetnek, de a bálványokat is imádják, mert a saját útjaikon járnak, és undorító bálványaikban gyönyörködnek.
{66:4} Hát én is megszégyenítem őket, és rájuk hozom, amitől félnek, mert mikor hívtam őket, nem feleltek, mikor szóltam hozzájuk, rám sem figyeltek, azt tették, amit gonosznak tartok, s azt választották, amit nem szeretek.”
{i66:5} Mielőtt vajúdott volna Sion, máris szült
{66:5} Halljátok meg, mit üzen nektek az Örökkévaló, akik félitek és tisztelitek szavait: „Testvéreitek, akik gyűlölnek, és miattam kirekesztenek titeket, így gúnyolódtak rajtatok: »Mutassa meg dicsőségét az Örökkévaló, hadd lássuk, hogy örültök neki!« De nem ti, hanem ők szégyenülnek meg!”
{66:6} Halljátok ezt a hangot?! Morajlás a városból, valami zúgás a Templom felől! Az Örökkévaló hangja ez! Ő az, aki megfizet ellenségeinek!
{66:7} „Mielőtt vajúdott volna Sion, máris szült! Még el sem kezdődtek szülési fájdalmai, máris fiút hozott a világra!
{66:8} Ki hallott valaha ilyet? Ki látott ehhez hasonlót? Megszülethet egy ország egyetlen napon? Világra jöhet egy nemzet egy pillanat alatt? De lám, Sion azonnal megszülte fiát, alighogy vajúdni kezdett!
{66:9} Én indítom meg a szülést, hogyne vinném hát véghez? Bizony, véghezviszem, és nem zárom be Sion méhét!” — mondja Istenetek.
{66:10} „Örülj, Jeruzsálem, és vigadjatok vele együtt mind, akik szeretitek őt, akik gyászoltátok azelőtt!
{66:11} Jeruzsálem dicsősége megvigasztal benneteket, úgy, mint az anya szoptatja gyermekét. Bizony, bőségesen táplál titeket, és gyönyörködtök dicsősége ragyogásában!”
{66:12} Mert ezt mondja az Örökkévaló: „Békességgel és bőséggel árasztom el Jeruzsálemet, a nemzetek gazdagsága borítja el, mint áradó folyó. Táplálni fognak titeket a nemzetek, sőt, dédelgetnek, és karjukon hordoznak, térdükön lovagoltatnak, mint anya gyermekét!
{66:13} Bizony, megvigasztallak titeket, mint anya gyermekét, megvigasztallak azzal, amit Jeruzsálemmel teszek!
{66:14} Ennek láttán örvend majd szívetek, még csontjaitok is megerősödnek, mert mindenki meglátja az Örökkévaló hatalmát szolgái javára, és haragját ellenségeivel szemben.”
{66:15} Bizony eljön az Örökkévaló tűzben, harci szekerei száguldanak, mint a szélvész, izzó haraggal megfizet ellenségeinek, s lángokkal sújt le rájuk büntetése.
{66:16} Mert tűzzel ítél minden embert az Örökkévaló, és kardjával. Bizony, sokan lesznek, akiket haragja megöl!
{66:17} „Elpusztulnak azok is mind, akik megtisztítják magukat, hogy bemehessenek a szent ligetekbe, és bálványaikat imádják. Követik azt, aki a középen van, és disznó, egér, meg hasonló tisztátalan állatok húsát eszik.
{66:18} Jól ismerem tetteiket és gondolataikat!” „Eljön az idő, amikor összegyűjtök minden nemzetet és a különböző nyelvű népeket, hogy valamennyien lássák dicsőségemet.
{i66:19} A nemzetek meglátják az Örökkévaló dicsőségét
{66:19} Jelt adok nekik, és az életben maradtak közül egyeseket elküldök a nemzetekhez: Társisba, Púlba és Lúdba, az íjászokhoz, meg Tubálhoz és Jávánhoz, a távoli szigetekre és tengerpartokra — mindazokhoz, akik még nem hallották híremet, és nem látták dicsőségemet. Ezek a küldöttek fogják hirdetni dicsőségemet a nemzetek között.
{66:20} Azután elhozzák összes rokonaitokat a nemzetek közül — ajándékul az Örökkévalónak. Bizony, elhozzák őket szent hegyemre, Jeruzsálembe, lovakon, szekereken, gyaloghintókon, öszvéreken és tevéken — mondja az Örökkévaló — , ugyanúgy, mint ahogyan Izráel népe hozza az Örökkévalónak szentelt ajándékokat tiszta edényekben az Örökkévaló Templomába.
{66:21} Ezek közül is választok majd egyeseket szolgálatomra a papok és léviták közé” — mondja az Örökkévaló.
{66:22} „Új eget és új földet teremtek, amelyek örökre megmaradnak. Így örökké megmarad nevetek, és megmaradnak utódaitok is.
{66:23} Abban az időben a föld minden lakója eljön, hogy imádjon engem. Bizony, elém jönnek az ünnepeken: minden Újhold ünnepén, és minden szombaton!” — mondja az Örökkévaló.
{66:24} „Mikor pedig kimennek a városból, látni fogják azoknak holttesteit, akik ellenem lázadtak, és iszonyodni fognak tőlük. Mert ott a férgek el nem pusztulnak, és a tűz ki nem alszik soha.”
