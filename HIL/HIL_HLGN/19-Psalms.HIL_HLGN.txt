{i1:1} Bulahan ang Tawo nga Matarong
{1:1} Bulahan ang tawo nga wala nagakabuhi sa laygay sang malaot nga mga tawo, wala nagasunod sa ginahimo sang mga makasasala, kag wala nagaupod sa mga tawo nga nagayaguta sa Dios.
{1:2} Sa baylo, ginakalipay niya ang pagsunod sa mga pagpanudlo nga halin sa Ginoo, kag adlaw-gab-i ang iya pagpamalandong sini.
{1:3} Pareho siya sa kahoy nga gintanom sa higad sang sapa nga nagapamunga kon panahon sang tigbulunga, kag wala nagakalaya ang iya mga dahon. Ang tawo nga pareho sini magauswag sa iya mga ginahimo.
{1:4} Pero indi subong sini ang malaot nga mga tawo. Sila iya wala sing pulos, pareho sa upa nga ginapalid lang sang hangin.
{1:5} Gani sa adlaw sang paghukom, silutan sila sang Dios kag indi sila pag-isimpon sa katilingban sang mga matarong.
{1:6} Kay ginatuytuyan sang Ginoo ang mga matarong, pero ang pagkabuhi sang mga malaot nagadala sa ila sa kalaglagan.
{i2:1} Ang Hari nga Ginpili sang Dios
{2:1} Ngaa bala nagaplano sing malain ang mga nasyon? Ngaa bala nagaplano ang mga katawhan sang wala sing pulos?
{2:2} Ang mga hari kag mga pangulo sa kalibutan nagtilipon kag nagpreparar sa pagpakig-away batok sa Ginoo kag sa hari nga iya ginpili.
{2:3} Nagasiling sila, “Indi kita magpadumala ukon magpasakop sa ila.”
{2:4} Pero ginakadlawan lang sila sang Ginoo nga nagapungko sa iya trono didto sa langit.
{2:5} Sa iya kaakig, ginapaandaman niya sila kag nagakahadlok sila.
{2:6} Nagsiling siya, “Ginbutang ko na sa Zion, sa akon balaan nga bukid, ang hari nga akon ginpili.”
{2:7} Nagsiling ang hari nga ginpili sang Dios, “Ipahayag ko ang ginsiling sa akon sang Ginoo nga, ‘Ikaw ang akon anak, kag subong ipakilala ko nga ako ang imo amay.
{2:8} Pangabaya ako nga ihatag ko sa imo ang mga nasyon hasta sa pinakamalayo nga parte sang kalibutan agod imo panag-iyahan, kag himuon ko ina.
{2:9} Dumalahan mo sila, kag wala gid sing may makakontra sa imo pagdumala. Mangin pareho lang sila sa kolon nga imo pagadugmukon.’”
{2:10} Gani, kamo nga mga hari kag mga manugdumala sa kalibutan, intiendiha ninyo ini nga mga pulong, kag pamatii ninyo ang mga paandam batok sa inyo.
{2:11} Alagara ninyo ang Ginoo nga may pagtahod kag magkalipay kamo sa iya.
{2:12} Tahura ninyo ang hari nga iya ginpili, kay kon indi gani, maakig siya gilayon kag laglagon niya kamo. Bulahan ang tagsa ka tawo nga nagapangayo sang proteksyon sa Ginoo
{i3:1} Pangamuyo sa Tion sang Katalagman
{3:1} Ginoo, kadamo sang akon kaaway; kadamo sang nagakontra sa akon!
{3:2} Nagasiling pa sila nga indi mo kuno ako pagluwason.
{3:3} Pero ang matuod, pareho ka sa taming nga nagaprotektar sa akon. Ginapadaog mo ako batok sa akon mga kaaway, kag ginapalig-on mo ako.
{3:4} Nagapanawag ako sa imo, Ginoo, kag ginasabat mo ako sa imo balaan nga bukid.
{3:5} Tungod kay ginabantayan mo ako, makatulog ako kag makamata pa.
{3:6} Bisan linibo pa ka mga kaaway ang nagalibot sa akon, indi ako mahadlok.
{3:7} Sige na Ginoo nga akon Dios, luwasa ako! Kay sadto gani ginpakahuy-an mo ang tanan ko nga kaaway nga malaot; ginkuha mo ang ila ikasarang sa paghalit sa akon.
{3:8} Ikaw, Ginoo, ang nagaluwas kag nagapakamaayo sa imo katawhan.
{i4:1} Pagsalig sa Dios
{4:1} O Dios nga akon manugpangapin, sabta ako kon magpanawag ako sa imo. Indi bala nga ginbuligan mo ako sa akon mga kalisod? Gani karon, pamatii ang akon mga pangamuyo kag kaluoyi ako.
{4:2} Kamo nga mga tawo nga nagakontra sa akon, san-o pa bala kamo mag-untat sa pagpakahuya sang akon dungog? San-o pa bala kamo mag-untat sa paghigugma sa mga butang nga wala sing pulos kag sa pagsunod sa kabutigan?
{4:3} Dumduma ninyo nga ginpili sang Ginoo ang mga diosnon nga mangin iya. Amo gani nga pamatian niya ako kon magpanawag ako sa iya.
{4:4} Kon maakig kamo, indi kamo magpakasala. Kag samtang nagahigda kamo, magpakalinong kamo kag magpamalandong.
{4:5} Magsalig kamo sa Ginoo kag maghalad sa iya sing husto nga mga halad.
{4:6} Madamo ang nagasiling, “Ginoo, kabay pa nga mangin bugana ang amon pangabuhi. Ipakita ang imo kaayo sa amon!”
{4:7} Pero ang kalipay nga ginahatag mo sa akon, mas labaw pa sa kalipay sang mga tawo nga bugana ang ila kalan-on kag ilimnon.
{4:8} Gani sa akon pagtulog indi ako mahadlok tungod kay ginabantayan mo ako, Ginoo.
{i5:1} Pangamuyo para sa Proteksyon sang Dios
{5:1} Ginoo, pamatii ang akon pangamuyo nga may pag-ugayong.
{5:2} Pamatii ang akon pagpangayo sang bulig sa imo, O Dios nga akon hari, kay sa imo ako nagapangamuyo.
{5:3} Sa kaagahon ginapreparar ko ang akon kaugalingon sa pagpangamuyo sa imo. Kag pagkatapos ko pangamuyo nagahulat ako sang imo sabat.
{5:4} Ikaw ang Dios nga wala malipay sa kalautan; wala mo ginabaton ang malaot nga mga tawo.
{5:5} Indi makapalapit sa imo presensya ang mga matinaas-taason; ginakaugtan mo ang tanan nga nagahimo sang malain.
{5:6} Ginalaglag mo ang mga butigon kag ginakangil-aran ang mga nagapamatay sang tawo kag ang mga traidor.
{5:7} Pero ako iya, makasulod sa imo balaan nga templo tungod sang imo dako nga gugma sa akon. Kag didto simbahon ko ikaw nga may pagtahod.
{5:8} Ginoo, tungod nga madamo ang akon mga kaaway, tuytuyi ako suno sa imo pagkamatarong, kag himua nga mahapos ang akon pagsunod sa imo pamaagi.
{5:9} Indi masaligan ang ginasiling sang akon mga kaaway, kay ang ila handom amo ang paglaglag sa iban. Ang ila mga ginahambal indi maagwanta pareho sang bukas nga lulubngan nga mabaho. Ang ila mga ginasugid pulos pangdaya.
{5:10} O Dios, siluti ang akon mga kaaway. Kabay pa nga ang ila malaot nga mga plano amo mismo ang magalaglag sa ila. Sikwaya sila tungod sang ila madamo nga mga sala, kay nagrebelde sila sa imo.
{5:11} Pero kabay pa nga magmalipayon ang tanan nga nagapangayo sang proteksyon sa imo. Kabay pa nga magkinanta sila sa kalipay. Protektari sila nga nagahigugma sa imo agod magmalipayon sila tungod sang imo ginhimo para sa ila.
{5:12} Kay ginapakamaayo mo, Ginoo, ang mga matarong. Ang imo gugma nagaprotektar sa ila pareho sa taming.
{i6:1} Pangamuyo para sa Bulig sang Dios
{6:1} Ginoo, bisan naakig ka sa akon, indi ako pagsiluti.
{6:2} Kaluoyi ako kag ayuha, kay puwerte na sa akon kaluya.
{6:3} Natublag na gid ako, Ginoo. San-o mo pa bala ako ayuhon?
{6:4} Talupangda man ako, Ginoo, kag hilwaya. Tungod sang imo gugma sa akon, luwasa ako sa kamatayon.
{6:5} Kay kon mapatay ako indi na ako makadumdom sa imo; indi na ako makadayaw sa imo sa lugar sang mga patay.
{6:6} Kapoy na ako sa sobra nga pag-ugayong. Kada gab-i basa ang akon ulunan sang luha.
{6:7} Nagapalamarok ang akon mga mata sa hibi tungod sang ginhimo sang tanan ko nga kaaway.
{6:8} Palayo kamo sa akon, kamo nga nagahimo sang kalautan, tungod kay nabatian sang Ginoo ang akon mga paghibi.
{6:9} Nabatian niya ang akon pagpangayo sang bulig. Kag sabton niya ang akon pangamuyo.
{6:10} Mahuy-an kag mahadlok gid ang tanan ko nga kaaway. Gulpi lang sila magpalalagyo sa kahuya.
{i7:1} Husto Permi ang Ginahimo sang Dios
{7:1} Ginoo nga akon Dios, sa imo ako nagapangayo sang proteksyon. Luwasa ako sa mga nagasalakay sa akon,
{7:2} kay kon indi, basi patyon nila ako pareho sang paggus-ab sang leon sa iya biktima, kag wala sing may makaluwas sa akon.
{7:3} Ginoo nga akon Dios, kon nakahimo gid man ako sing malain sa akon isigkatawo,
{7:4} ukon ginbalusan ko sing malain ang maayo nga ginhimo sang akon abyan, ukon gin-agawan ko sang mga pagkabutang ang akon mga kaaway nga wala man lang sing kabangdanan,
{7:5} pabay-i nga salakayon ako sang akon mga kaaway kag pierdihon. Pabay-i nga tapak-tapakon nila ako hasta nga mapatay, kag bayaan ang akon bangkay sa duta.
{7:6} Sige na, Ginoo nga akon Dios, ipakita ang imo kaakig sa akon mga kaaway nga naugot gid sa akon, kay hustisya man ang ginapangita mo.
{7:7} Tipuna sa imo palibot ang tanan nga katawhan, kag dumalahan mo sila halin sa langit.
{7:8} Ikaw, Ginoo, ang nagahukom sa mga katawhan. Pamatud-i nga wala ako sing sala, kay nakahibalo ka man nga matarong ako kag wala ako sing may ginhimo nga malain.
{7:9} Tapnaa ang kalautan nga ginahimo sang malaot nga mga tawo, kag pakamaayuha ang mga matarong, kay matarong ka nga Dios, kag ginausisa mo ang amon mga hunahuna kag tagipusuon.
{7:10} Ikaw, O Dios, ang nagaprotektar sa akon. Ginaluwas mo ang mga nagakabuhi sing husto.
{7:11} Matarong ka nga manughukom, kag adlaw-adlaw akig ka sa mga malaot.
{7:12} Kon indi sila maghinulsol sa ila mga sala handa ka nga magsilot sa ila. Daw pareho ka sa soldado nga handa na
{7:13} ang iya makamamatay nga mga armas. Nabaid na niya ang iya espada kag ginabinat na niya ang pana nga may nagadabdab nga baslay.
{7:14} Ang malain nga mga tawo nagahunahuna sing malain kag kagamo, amo gani nga nagapangdaya sila.
{7:15} Ang pagpanggamo kag pagpamintas nga ila ginahimo nagabalik sa ila. Pareho lang nga
{7:16} nagakutkot sila sang buho para mahulog ang iban, pero sila mismo ang mahulog.
{7:17} Pasalamatan ko ikaw Ginoo, tungod sang imo pagkamatarong. Kantahan ko ikaw sang mga pagdayaw, Labing Mataas nga Dios.
{i8:1} Daw Ano Kahalangdon ang Dios sa Bug-os nga Kalibutan
{8:1} Ginoo nga amon Agalon, daw ano ka kahalangdon sa bug-os nga kalibutan! Ang pagdayaw sa imo sang mga tawo mabatian mo dira sa langit.
{8:2} Bisan gani ang magagmay nga mga bata gintudluan mo nga magdayaw sa imo, agod mahuy-an ang imo mga kaaway nga amo ang mga nagakontra kag nagabalos sa akon.
{8:3} Kon magtan-aw ako sa langit nga imo ginhimo, kag makita ko ang bulan kag ang mga bituon nga imo ginbutang sa ila nahamtangan,
{8:4} nagapamangkot ako kon ano gid bala ang tawo nga ginadumdom mo gid. Ahaw tawo man lang siya, ngaa ginakabalak-an mo gid?
{8:5} Ginhimo mo siya nga mas manubo sang sa mga anghel, pero ginpadunggan mo siya pareho sa hari.
{8:6} Ginhimo mo siya nga manugdumala sang imo mga tinuga; ginpasakop mo sa iya ini tanan nga butang,
{8:7} lakip na diri ang tanan nga sapat: ang nagalakat,
{8:8} ang nagalupad, kag ang nagalangoy.
{8:9} Ginoo nga amon Agalon, daw ano ka kahalangdon sa bug-os nga kalibutan!
{i9:1} Nagahukom ang Dios sing Husto
{9:1} Pasalamatan ko ikaw, Ginoo, sa bug-os ko nga tagipusuon. Isugid ko ang tanan mo nga makatilingala nga mga binuhatan.
{9:2} Labing Mataas nga Dios, magakalipay gid ako kag magakanta sang mga pagdayaw tungod sa imo.
{9:3} Kon atubangon mo na ang akon mga kaaway, magapalagyo sila nga nagakalatumba, kag magakalamatay sila.
{9:4} Kay matarong ka nga manughukom nga nagapungko sa imo trono; ginhukman mo ako kag napamatud-an mo nga wala ako sing sala.
{9:5} Ginsentensyahan mo kag ginlaglag ang malaot nga mga nasyon gani indi na gid sila madumduman hasta san-o.
{9:6} Ginlaglag mo sing bug-os ang akon mga kaaway, kag indi na gid sila makita hasta san-o. Ginpangguba mo ang ila mga siyudad, kag indi na gid sila madumduman pa.
{9:7} Pero ikaw, Ginoo, nagahari sa wala sing katapusan; handa na ang imo trono sa paghukom.
{9:8} Pagahukman mo sing husto ang mga tawo sa kalibutan, nga wala ka sing may pinilian.
{9:9} Ginoo, ikaw ang dalangpan sang mga ginapigos sa tion sang kalisod.
{9:10} Nagasalig sa imo ang mga tawo nga nakakilala sa imo. Kay sila nga mga nagadangop sa imo wala mo ginasikway.
{9:11} Kantahi ninyo sang mga pagdayaw ang Ginoo nga nagahari sa Zion! Ibantala ninyo sa mga nasyon ang iya mga binuhatan!
{9:12} Wala niya ginakalimtan ang pagpanawag sang mga kubos, kay ginabalusan niya ang mga nagapigos sa ila.
{9:13} Ginoo, tan-awa kon ano ang pagpigos sa akon sang akon mga kaaway. Kaluoyi ako kag luwasa sa kamatayon,
{9:14} agod masugid ko sa mga tawo didto sa mga puwertahan sang Zion ang imo mga binuhatan, nga nangin kabangdanan nga ginadayaw ko ikaw. Magakalipay ako didto tungod kay ginluwas mo ako.
{9:15} Natabo mismo sa mga nasyon ang ila ginplano nga malain. Pareho lang nga nahulog sila sa buho nga ila ginkutkot ukon nasiod sila sa siod nga ila ginbutang.
{9:16} Nagpakilala ang Ginoo kon sin-o gid siya paagi sa iya matarong nga paghukom, kag sila mismo nga malaot nga mga tawo ang nahalitan sang ila malaot nga mga ginahimo.
{9:17} Mapatay ang malaot nga mga tawo sa tanan nga nasyon, kay ginasikway nila ang Dios.
{9:18} Indi hasta san-o pabay-an sang Dios ang mga imol. May paglaom gihapon ang mga kubos nga luwason sila sang Dios.
{9:19} Sige na Ginoo, indi pagtuguti nga mangibabaw ang ikasarang sang mga tawo. Hukmi ang mga nasyon sa imo presensya.
{9:20} Pahadluka sila Ginoo, kag ipareyalisar sa ila nga mga tawo lamang sila.
{i10:1} Pangamuyo para sa Bulig sang Dios
{10:1} Ginoo, ngaa bala kalayo sa imo? Ngaa bala nagapanago ka sa tion sang kalisod?
{10:2} Tungod sang pagkamatinaas-taason sang mga malaot, ginapaantos nila ang mga kubos. Kabay pa nga matabo sa ila mismo ang ila ginaplano nga malain sa iban.
{10:3} Kay ginapabugal nila ang ila malaot nga mga handom. Sila nga mga dalok nagapakamalaot kag nagayaguta sa imo, Ginoo.
{10:4} Tungod sang pagkahambog nila nga mga malaot, wala sila nagadangop sa imo. Wala gid sila nagahunahuna parte sa imo.
{10:5} Mauswagon sila permi, kag ginabaliwala lang nila ang imo paghukom. Ginahikayan pa nila ang tanan nila nga kaaway.
{10:6} Nagahunahuna sila nga indi gid sila matublag, kundi mangin malipayon sila permi kag wala sing malain nga matabo sa ila.
{10:7} Ang ila ginahambal pulos pagpasipala, binutig, kag pamahog. Nagahambal man sila sing malain nga mga pulong nga makahalit sa iban.
{10:8} Sa mga banwa nagahulat sila sa ila palanaguan nga nagabantay sa mga inosente nga magaagi agod patyon nila.
{10:9} Nagahulat sila nga nagapalipod pareho sa leon agod dakpon ang mga kubos, kag kon madakop na gani nila ginaguyod nila dayon.
{10:10} Paagi sa ila kusog ginadugmok nila ang mga makaluluoy hasta nga indi na ini makabangon.
{10:11} Nagahunahuna sila nga wala nagasapak ang Dios kag wala nagatan-aw sa ila ginahimo.
{10:12} Sige na Ginoong Dios, siluti na ang mga malaot! Indi pagpabay-i ang mga kubos.
{10:13} O Dios, ngaa nga ginayaguta ka sang mga malaot? Nagasiling pa sila nga indi mo kuno sila pagsilutan.
{10:14} Pero nakita mo ang mga nagaantos kag ang mga nalisdan, kag handa ka sa pagbulig sa ila. Nagadangop sa imo ang mga makaluluoy nga pareho sa mga ilo, kag ginabuligan mo sila.
{10:15} Dulaa ang kusog sang malaot nga mga tawo. Siluti sila sa ila mga kalautan hasta nga untatan na nila ini.
{10:16} Ginoo, hari ka sa wala sing katapusan. Madula ang malaot nga mga nasyon sa kalibutan nga imo gintuga.
{10:17} Nabatian mo, Ginoo, ang pangamuyo sang mga kubos. Kag tungod nga ginapamatian mo sila, ginapalig-on mo sila.
{10:18} Ginapamatian mo sila nga mga ilo kag mga ginapigos, agod mahatagan sila sing hustisya, kag agod indi na sila pagpahugon sang tawo nga halin man lang sa duta.
{i11:1} Pagsalig sa Dios
{11:1} Sa Ginoo ako nagapangayo sang proteksyon. Gani ngaa nga nagasiling kamo sa akon, “Palagyo ka sa mga bukid pareho sa pispis,
{11:2} kay ginabinat na sang mga malaot ang ila mga pana sa madulom nga lugar agod panaon ang mga nagakabuhi sing husto.
{11:3} Ti, ano ang mahimo sang mga matarong kon wala na sing kahusayan ang banwa?”
{11:4} Ara ang Ginoo sa iya balaan nga templo; didto sa langit ang iya trono. Ginatan-aw niya kag ginausisa ang tanan nga tawo.
{11:5} Ginausisa niya ang mga matarong kag ang mga malaot. Ginakaugtan niya ang mga mapintas.
{11:6} Paulanan niya sang nagadabdab nga baga kag asupre ang mga malaot; kag mabaton nila halin sa iya ang mainit nga hangin nga magapaso sa ila.
{11:7} Kay matarong ang Ginoo kag luyag niya ang mga buhat nga matarong. Gani ang mga nagakabuhi sing husto makapalapit sa iya presensya.
{i12:1} Pangamuyo para sa Bulig sang Dios
{12:1} Ginoo, buligi ako, kay wala na sing may nabilin nga matutom kag masaligan.
{12:2} Halos ang tanan nagabutig sa ila isigkatawo. Ginadayaw-dayaw nila ang iban agod dayaan.
{12:3} Ginoo, kabay pa nga pahipuson mo ang mga nagadayaw-dayaw sa iban kag ang mga nagapahambog
{12:4} nga nagasiling, “Mangin madinalag-on kami paagi sa amon paghambal. Pagusto kami kon ano ang amon ihambal, kag wala sing may makapauntat sa amon.”
{12:5} Nagasiling ang Ginoo, “Buligan ko ang mga kubos tungod kay ginapigos sila kag nagaugayong sila sa pag-antos. Protektaran ko sila kay amo ini ang ginahandom nila.”
{12:6} Masaligan gid ang mga promisa sang Ginoo. Pareho ini sang pilak nga masaligan gid nga puro tungod kay ginpapuraw sa kalayo sing makapito ka beses.
{12:7} Ginoo, tipigi kami permi, kag ilikaw kami sa mga malaot sa tanan nga tion.
{12:8} Kay bisan diin makita ang mga malaot kag ginadayaw pa sang mga tawo ang kalautan.
{i13:1} Paghandom sa Bulig sang Dios
{13:1} Hasta san-o pa bala, Ginoo, nga indi mo ako pagsapakon? Hasta bala sa wala sing katapusan? Hasta san-o pa bala nga magpanago ka sa akon?
{13:2} Hasta san-o pa bala nga magpalibog ako? Hasta san-o pa bala nga magpangasubo permi ang akon tagipusuon? Kag hasta san-o pa bala nga pierdihon ako sang akon mga kaaway?
{13:3} Talupangda man ako, Ginoo nga akon Dios; sabta ang akon pangamuyo. Ibalik ang akon kusog agod indi ako mapatay,
{13:4} kag agod indi makasiling ang akon mga kaaway nga napierdi nila ako. Kay magakalipay gid sila kon malaglag ako.
{13:5} Ginoo, nagasalig ako sa imo paghigugma sa akon. Kag magakalipay gid ako tungod kay luwason mo ako.
{13:6} Kantahan ko ikaw, Ginoo, tungod kay halin pa sadto maayo ka sa akon.
{i14:1} Ang Kalaot sang mga Tawo
{14:1} (Salmo 53) Nagasiling ang mga buang-buang sa ila kaugalingon, “Wala sing Dios!” Malaot sila tanan kag makangilil-ad ang ila mga ginahimo. Wala sing bisan isa sa ila nga nagahimo sing maayo.
{14:2} Didto sa langit nagatan-aw ang Ginoo sa mga tawo sa pag-usisa kon bala may ara nga nakaintiendi sang kamatuoran kag nagadangop sa iya.
{14:3} Ang tanan nagsipak sa matuod nga dalan kag palareho nga naglain ang ila kabuhi. Wala gid sing bisan isa nga nagahimo sing maayo.
{14:4} Wala bala nakahibalo ining malaot nga mga tawo sang ila ginahimo? Siyempre nakahibalo! Ginakilkilan gani nila ang akon mga kasimanwa nga daw sa nagalamon lang sila sang pagkaon, kag wala sila nagapangamuyo sa Ginoo.
{14:5} Pero mahadlukan gid sila, kay pangapinan sang Dios ang mga matarong.
{14:6} Ginapakahuy-an nila ang mga plano sang mga kubos, pero ang Ginoo amo ang nagaprotektar sa mga kubos.
{14:7} Kuntani magaabot na ang magaluwas sa Israel nga halin sa Zion. Daw ano ayhan ka malipayon ang mga Israelinhon, ang katawhan sang Ginoo, kon ibalik na niya ang ila maayo nga kahimtangan.
{i15:1} Ang Gusto sang Dios sa Iya mga Manugsimba
{15:1} Ginoo, sin-o bala ang puwede nga makatiner sa imo templo? Sin-o bala ang puwede nga makapabilin sa imo balaan nga bukid?
{15:2} Ang sabat sang Ginoo, “Ang tawo nga nagakabuhi nga wala sing kasawayan kag nagahimo sing matarong. Nagahambal siya sing matuod kag sinsero.
{15:3} Wala siya nagabutang-butang sa iban, kag wala siya nagahimo ukon nagahambal sing malain sa iya isigkatawo.
{15:4} Ginapakawalay pulos niya ang mga tawo nga akon ginasikway pero ginapadunggan niya ang mga nagatahod sa akon. Ginatuman gid niya ang iya promisa bisan ano kabudlay para sa iya.
{15:5} Nagapautang siya nga wala sing saka, kag wala siya nagabaton sang lagay agod magsaksi batok sa wala sing sala.” Ang tawo nga nagahimo sini mangin malig-on ang iya kahimtangan hasta san-o.
{i16:1} Pangamuyo nga May Pagsalig sa Dios
{16:1} O Dios, tipigi ako, kay sa imo ako nagapangayo sang proteksyon.
{16:2} Ikaw ang akon Ginoo, kag sa imo lang naghalin ang tanan nga maayo nga nabaton ko.
{16:3} Kon parte sa imo matutom nga katawhan sa duta sang Israel nga mga maayo gid, dako ang akon kalipay sa ila.
{16:4} Pero ang mga nagadangop sa mga dios-dios nagadamo ang ila mga kalisod. Indi ako magpakig-upod sa ila nga paghalad sang dugo sa mga dios-dios, kag indi gid ako magmitlang sang mga ngalan sang sina nga mga dios-dios.
{16:5} Ginoo, ikaw ang tanan para sa akon. Ginahatag mo ang tanan ko nga ginakinahanglan. Ang akon kabuhi ara sa imo mga kamot.
{16:6} Daw ano kanami sang imo mga ginhatag sa akon. Huo, maayo gid ang akon mga nabaton sa imo.
{16:7} Ginadayaw ko ikaw, Ginoo, kay ginalaygayan mo ako. Bisan kon gab-i ang akon konsensya nagatudlo sa akon.
{16:8} Permi ko ikaw ginahunahuna, Ginoo. Kag tungod nga ara ka sa akon tupad, indi ako matublag.
{16:9} Amo ina nga malipayon ako; ang akon kabuhi puno sang kalipay. Kag magakabuhi ako nga luwas sa katalagman,
{16:10} kay indi mo ako pagpabay-an nga magkadto sa lugar sang mga patay. Indi mo pagtugutan nga madunot ang imo matutom nga alagad.
{16:11} Ginatudluan mo ako kon paano ko maangkon ang padayon nga kabuhi. Tungod sang imo presensya, malipayon gid ako; wala sing katapusan ang akon kalipay sa tupad mo.
{i17:1} Pangamuyo sang Tawo nga Matarong
{17:1} Pamatii, Ginoo, ang akon nga pagpangayo sang hustisya. Pamatii ang akon sinsero nga pangamuyo.
{17:2} Nakahibalo ka kon ano ang husto, gani ikaw ang makahukom nga wala ako sing sala.
{17:3} Gin-usisa mo ang akon tagipusuon bisan kon gab-i. Gintilawan mo ako kag wala ka sing may nakita nga sala sa akon. Nagdesisyon ako nga indi maghambal sing malain
{17:4} pareho sang ginahimo sang iban. Paagi sa pagtuman ko sang imo mga sugo, nalikawan ko ang pagpamintas.
{17:5} Ginasunod ko permi ang imo pamaagi kag wala ako magsipak sa sini.
{17:6} O Dios, nagapangamuyo ako sa imo kay nahibaluan ko nga pagasabton mo ako. Pamatii ang akon pangamuyo.
{17:7} Ipakita ang makatilingala mo nga gugma. Paagi sa imo gahom, ginaluwas mo ang mga tawo nga nagapangayo sang proteksyon sa imo tungod sang ila mga kaaway.
{17:8} Halungi ako pareho sang paghalong sang tawo sa iya nga mata, kag protektari ako pareho sang pagprotektar sang pispis sa iya mga buto sa idalom sang iya mga pakpak.
{17:9} Protektari ako sa akon mga kaaway nga nagasalakay sa akon palibot agod patyon ako.
{17:10} Wala sila sing kaluoy, kag matinaas-taason kon maghambal.
{17:11} Ginpangita nila ako kag karon ginalibutan na nila ako. Nagahulat sila sang kahigayunan nga laglagon ako.
{17:12} Pareho sila sa leon nga nagapalipod, nga handa sa paggus-ab sa iya mabiktima.
{17:13} Sige na, Ginoo, kontraha kag pierdiha ang akon malaot nga mga kaaway. Luwasa ako sa ila paagi sa imo gahom.
{17:14} Luwasa ako sa sini nga mga tawo nga nagakabalaka lang sa mga butang diri sa kalibutan. Siluti sila sang silot nga gintigana mo sa ila, pati na ang ila mga kabataan. Kag tigan-i man sang silot ang ila mga apo.
{17:15} Pero ako iya makakita sa imo kay wala ako sing may nahimo nga sala. Pagbugtaw ko malipay gid ako sa akon pagkakita sa imo.
{i18:1} Ang Kanta ni David sa Iya nga Pagdaog
{18:1} (2 Sam. 22: 1-51) Ginoo nga akon kusog, ginahigugma ko ikaw.
{18:2} Ikaw, Ginoo, ang akon palalipdan nga bato, ang akon mabakod nga palanaguan kag manughilway. Bilang palalipdan nga bato, makapanago ako sa imo. Ikaw ang akon taming, gamhanan nga manluluwas, kag dalangpan.
{18:3} Dalayawon ka, Ginoo, kay kon magpangayo ako sang bulig sa imo ginaluwas mo ako sa akon mga kaaway.
{18:4} Ang kamatayon daw pareho sa lubid nga nagburambod sa akon kag pareho sa siod
{18:5} sa akon alagyan. Ang kalaglagan daw pareho sa mabaskog nga baha nga naglapaw sa akon.
{18:6} Gani sa akon kalisod nagpanawag ako sa imo, Ginoo. Nagpangayo ako sang bulig sa imo nga akon Dios, kag ginpamatian mo ang akon pangamuyo sa imo templo.
{18:7} Dayon naglinog, kag pati ang mga pundasyon sang mga bukid nag-uyog, tungod kay naakig ka, Ginoo.
{18:8} Nagguwa ang aso sa imo ilong, kag sa imo baba nagguwa ang makahalalit nga kalayo kag nagadabdab nga mga baga.
{18:9} Ginbuksan mo ang langit pareho sang pagbukas sang kurtina, kag nagpanaog ka nga nagatungtong sa madamol nga gal-om.
{18:10} Nagsakay ka sa kerubin, kag madasig ini nga naglupad samtang ginapalid sang hangin.
{18:11} Ginhimo mo ang kadulom nga tabon sa imo palibot. Nagpanago ka sa madamol nga gal-om.
{18:12} Nagpangilat sa imo atubangan, kag halin sa panganod nagguwa ang mga yelo kag ang nagadabdab nga mga baga.
{18:13} Ang tingog mo Ginoo, nga Labing Mataas nga Dios, nagdaguob sa langit.
{18:14} Ginpana mo sang kilat ang imo mga kaaway, kag nagpalalagyo sila nga nagasalasala.
{18:15} Sa imo nga pagsabdong kag puwerte nga kaakig nagakahubas ang dagat kag makita ang duta sa idalom sini, kag makita man ang pundasyon sang kalibutan.
{18:16} Halin sa langit gindawat mo ako kag ginkuha sa madalom nga tubig.
{18:17} Ginluwas mo ako sa akon gamhanan nga mga kaaway nga indi ko masarangan.
{18:18} Ginsalakay nila ako sang nalisdan ako, pero gin-apinan mo ako, Ginoo.
{18:19} Ginluwas mo ako sa katalagman kay nalipay ka sa akon.
{18:20} Ginapakamaayo mo ako tungod nga matarong ang akon kabuhi kag wala ako sing may nahimo nga sala.
{18:21} Kay ginasunod ko ang imo mga pamaagi kag wala ako nagbiya sa imo Ginoo, nga akon Dios.
{18:22} Ginatuman ko ang tanan mo nga sugo kag wala ko ginalapas ang imo mga pagsulundan.
{18:23} Nakahibalo ka nga wala sing kasawayan ang akon kabuhi kag ginalikawan ko nga makasala.
{18:24} Ginapakamaayo mo ako tungod nga nakita mo nga matarong ang akon kabuhi kag wala ako sing may nahimo nga sala.
{18:25} Matutom ka sa mga matutom sa imo, kag maayo sa mga tawo nga maayo man.
{18:26} Sinsero ka sa mga sinsero sa imo, kag maayo ka magpadihot sa mga malaot.
{18:27} Huo, ginaluwas mo ang mga mapainubuson, pero ginapaubos mo ang mga matinaas-taason.
{18:28} Ginoo nga akon Dios, ikaw ang akon kasanag. Sa kadulom ikaw ang akon suga.
{18:29} Sa imo bulig masarangan ko nga salakayon ang panong sang mga soldado, kag masarangan ko nga sakaon ang pader nga nagapalibot sa siyudad.
{18:30} Ang imo pamaagi, O Dios, wala sing sayop. Ang imo pulong masaligan gid. Pareho ka sa taming sa tanan nga nagapangayo sang proteksyon sa imo.
{18:31} Ikaw lang, Ginoo, amo ang Dios; ikaw lang ang amon palalipdan nga bato.
{18:32} Ikaw ang nagahatag sa akon sang kusog kag ang nagabantay sa akon dalanon.
{18:33} Ginapabaskog mo ang akon tiil pareho sa tiil sang usa, agod maagwanta ko ang pagtaklad sa mataas nga mga lugar.
{18:34} Ginahanas mo ako sa pagpakig-away pareho abi sa pagbinat sang mabakod nga pana.
{18:35} Ginaprotektaran mo ako pareho sa taming, gani luwas ang akon kabuhi. Ginatipigan mo ako paagi sa imo gahom, kag paagi sa imo bulig nangin bantog ako.
{18:36} Ginahatagan mo ako sang matawhay nga alagyan, gani wala nagakasandad ang akon mga tiil.
{18:37} Ginlagas ko ang akon mga kaaway kag naabutan ko sila. Kag wala gid ako magbalik hasta nga nalaglag ko sila.
{18:38} Ginlaglag ko sila kag natumba sila sa akon tiilan kag indi na sila makabangon pa.
{18:39} Ginhatagan mo ako sang kusog sa pagpakig-away kag ginpadaog sa akon mga kaaway.
{18:40} Ginpatal-as mo ang akon mga kaaway kag ginlaglag ko sila.
{18:41} Nagpangayo sila sang bulig, pero wala sing may nagluwas sa ila. Nagpanawag sila sa imo, pero wala mo sila ginsabat.
{18:42} Gindugmok ko sila hasta nga daw pareho na lang sila sa yab-ok nga ginapalid sang hangin. Gintasak-tasak ko sila pareho sa lutak sa mga dalan.
{18:43} Ginluwas mo ako sa rebelde nga katawhan. Ginhimo mo ako nga pangulo sang mga nasyon. Ang mga taga-iban nga lugar nagaalagad sa akon.
{18:44} Nagaluhod sila sa akon sa kahadlok kag nagatuman dayon sang akon mando.
{18:45} Nadulaan sila sang kaisog, gani nagaguwa sila sa ila mga palanaguan nga nagakurog sa kahadlok.
{18:46} Buhi ka, Ginoo! Dalayawon ka nga akon palalipdan nga bato! Ginapakataas ko ikaw tungod nga ikaw ang Dios nga akon manluluwas.
{18:47} Ginabalusan mo ang akon mga kaaway, kag ginapasakop mo ang mga nasyon sa akon.
{18:48} Ginaluwas mo ako sa akon mapintas nga mga kaaway, kag ginapadaog mo ako sa ila.
{18:49} Gani padunggan ko ikaw sa mga nasyon. Kantahan ko ikaw sang mga pagdayaw.
{18:50} Ginahatagan mo sang dako nga mga kadalag-an ang imo pinili nga hari. Ginahigugma mo si David kag ang iya mga kaliwat sa wala sing katapusan.
{i19:1} Ang Pagkagamhanan sang Dios nga Makita sa Iya mga Gintuga
{19:1} Ang kalangitan nagapahayag sang gahom sang Dios kag nagapakita sang iya ginhimo.
{19:2} Ang kada adlaw kag kada gab-i daw sa nagasugid parte sa gahom sang Dios.
{19:3} Wala sing pulong ukon tingog nga mabatian sa ila,
{19:4} pero ang ila mensahi nagalambot sa bug-os nga kalibutan; nagalapnag ini sa bisan diin nga lugar. Naghimo ang Dios sa kalangitan sang elistaran sang adlaw.
{19:5} Kag halin didto nagaguwa ang adlaw kon aga nga malipayon pareho sa nobyo nga nagaguwa sa lugar nga sa diin siya ginkasal, ukon pareho sa kampyon nga manugdalagan, nga handa sa pagdalagan.
{19:6} Nagabutlak ini sa sidlangan kag nagasalop sa nakatundan. Kag wala sing may makapanago sa iya nga init.
{i19:7} Ang Kasuguan sang Ginoo
{19:7} Ang kasuguan sang Ginoo wala sing sayop. Nagapabaskog ini sang aton kabuhi. Ang mga pagpanudlo sang Ginoo masaligan kag nagahatag sang kaalam sa mga wala sing alam.
{19:8} Ang mga pagsulundan sang Ginoo husto kag nagahatag sang kalipay. Ang mga sugo sang Ginoo wala sing sayop kag nagapasanag sa hunahuna sang tawo.
{19:9} Ang pagtahod sa Ginoo maayo, kag dapat himuon ini hasta san-o. Ang paghukom sang Ginoo sigurado kag matarong.
{19:10} Ini nga mga butang mas malahalon pa sang sa puro gid nga bulawan. Kag mas matam-is pa sang sa puro gid nga dugos.
{19:11} Nagahatag man ini sang paandam sa akon nga imo alagad, Ginoo. Kag kon ginatuman ko ini makabaton ako sang dako nga balos.
{19:12} Kon kaisa indi mahibaluan sang tawo nga nakasala siya. Gani, Ginoo, tinlui ako sa mga sala nga wala ko mahibalui!
{19:13} Buligi man ako nga indi makahimo sing hungod nga sala kag indi pag-itugot nga ulipunon ako sini, agod wala sing kasawayan ang akon kabuhi kag hilway sa madamo nga klase sang mga sala.
{19:14} Kabay pa nga ang akon mga ginahambal kag mga ginahunahuna makapalipay sa imo, Ginoo, nga akon palalipdan nga bato kag manunubos.
{i20:1} Pangamuyo Para sa Kadalag-an
{20:1} Kabay pa nga sabton ka sang Ginoo kon ara ka sa kalisod. Kabay pa nga protektaran ka sang Dios ni Jacob.
{20:2} Kabay pa nga buligan niya ikaw halin sa templo didto sa Zion.
{20:3} Kabay pa nga batunon niya ang imo mga halad, pareho sang halad nga ginasunog.
{20:4} Kabay pa nga ihatag niya ang imo ginahandom, kag mangin madinalag-on ka sa imo mga plano.
{20:5} Magahinugyaw kami sa imo pagdaog kag magaselebrar nga nagadayaw sa aton Dios. Kabay pa nga ihatag sang Ginoo ang tanan mo nga ginapangayo.
{20:6} Karon nahibaluan ko nga ginapadaog sang Ginoo ang iya pinili nga hari. Ginasabat niya ang iya pangamuyo didto sa iya balaan nga langit, kag permi niya siya ginapadaog paagi sa iya gahom.
{20:7} Ang iban nagasalig sa ila mga karwahe kag ang iban sa ila mga kabayo, pero kami iya nagasalig sa Ginoo nga amon Dios.
{20:8} Ina nga mga tawo malaglag, pero kami iya magadaog kag magapabilin nga malig-on.
{20:9} Padauga ang imo pinili nga hari, Ginoo, kag sabta kami kon magpanawag kami sa imo.
{i21:1} Pagdayaw Tungod sang Pagdaog
{21:1} Nagakalipay ang imo pinili nga hari, Ginoo, tungod kay ginhatagan mo siya sang kusog. Puwerte ang iya kalipay tungod kay ginpadaog mo siya.
{21:2} Ginhatag mo sa iya ang iya ginahandom; ginsabat mo ang iya ginapangayo.
{21:3} Ginbaton mo siya kag ginhatagan sang maayo nga mga butang. Ginkoronahan mo siya sang korona nga puro gid bulawan.
{21:4} Nangayo siya sa imo sang dugang nga kabuhi, kag ginhatagan mo siya sang malawig gid nga kabuhi.
{21:5} Tungod sang imo pagpadaog sa iya nangin bantog kag dungganon gid siya.
{21:6} Ginhatagan mo siya sang mga pagpakamaayo nga magapadayon hasta san-o. Ginlipay mo gid siya sang imo presensya,
{21:7} kay nagasalig siya sa imo, Ginoo, nga Labing Mataas nga Dios. Kag tungod sang imo paghigugma sa iya indi siya maano.
{21:8} Ang imo gahom amo ang magapierdi sang tanan mo nga mga kaaway.
{21:9} Kon magpakita ka na laglagon mo sila kag mangin pareho sila sa nagadabadaba nga hurnohan. Sa imo nga kaakig ipalamon mo sila sa kalayo.
{21:10} Pamatyon mo ang tanan nila nga kaliwat, kag wala gid sing may mabilin sa ila.
{21:11} Nagaplano sila sing malain kontra sa imo, pero indi gid sila magmadinalag-on.
{21:12} Kay magapalalagyo sila kon makita nila nga handa ka na sa pagsilot sa ila, nga daw ginabinat mo kag ginapuntirya sa ila ang imo pana.
{21:13} Dalayawon ka, Ginoo, tungod sang imo kusog. Magakanta kami sang mga pagdayaw tungod sang imo gahom.
{i22:1} Buligan sang Dios ang mga Nagaantos
{22:1} Dios ko, Dios ko, ngaa ginpabay-an mo ako? Ngaa nga malayo ka sa akon? Nagaugayong na ako sa pag-antos, pero wala mo man lang gihapon ako ginabuligan.
{22:2} Dios ko, adlaw-gab-i nagapanawag ako sa imo, pero wala mo ako ginasabat, gani wala ako sing kapahuwayan.
{22:3} Pero balaan ka, kag ginadayaw ka sang mga Israelinhon bilang hari.
{22:4} Nagsalig sa imo ang amon mga katigulangan kag ginluwas mo sila.
{22:5} Nagpanawag sila sa imo kag ginbuligan mo sila. Nagsalig sila sa imo kag wala sila mapaslawi.
{22:6} Ginapakahuy-an ako kag ginapakalain sang mga tawo. Nagasiling sila nga daw sa ulod ako kag indi tawo.
{22:7} Ang makakita sa akon nagayaguta kag nagainsulto sa akon, kag nagalungo-lungo sila nga nagasiling,
{22:8} “Nagasalig ka man bala sa Ginoo, ti ngaa wala ka niya pagluwasa? Kon matuod nga nalipay siya sa imo, ti ngaa wala ka niya pagbuligi?”
{22:9} Pero ikaw ang nagpaguwa sa akon sa tiyan sang akon iloy, kag halin sang lapsag pa ako ginahalungan mo na ako.
{22:10} Halin sang akon pagkatawo, sa imo ako gintugyan kag ikaw lang ang akon Dios.
{22:11} Gani indi ako pagbayai, kay malapit na nga mag-abot ang kalisod kag wala sing may magbulig sa akon.
{22:12} Ginalibutan ako sang madamo nga mga kaaway, pareho sila sa makusog nga mga toro nga baka sang Bashan.
{22:13} Pareho man sila sang leon nga nagangurob kag naganganga, nga handa na sa paggus-ab.
{22:14} Nadulaan ako sang kusog; pareho ako sa tubig nga ginaula, kag ang tanan ko nga tul-an daw sa nagliw-as. Nadulaan ako sang kaisog; pareho ako sa kandila nga nagakatunaw.
{22:15} Nadulaan ako sang kusog; pareho ako sa nagabagtik nga duta, kag ang akon dila nagapilit sa akon alingagngag. Ginoo, ginapabay-an mo ako nga daw mapatay.
{22:16} Ginlibutan ako sang grupo sang malaot nga mga tawo nga pareho sa mga ido. Ginbuhuan nila ang akon mga kamot kag mga tiil.
{22:17} Nagaguluwa na ang akon mga tul-an, kag ginatulok lang nila ako.
{22:18} Ginpartida nila ang akon mga bayo paagi sa paggabot-gabot.
{22:19} Pero ikaw, Ginoo, indi magpalayo sa akon. Ikaw nga akon kusog, buligi ako gilayon.
{22:20} Luwasa ako sa espada sang akon mga kaaway; luwasa ang akon kabuhi sa sina nga mga ido.
{22:21} Luwasa ako sa sina nga mga leon. Sabta ang akon pangamuyo nga luwason mo ako sa mga sungay sinang turo nga mga baka.
{22:22} Ipahayag ko sa akon mga kasimanwa ang imo mga ginhimo. Dayawon ko ikaw sa ila mga pagtililipon.
{22:23} Kamo nga nagatahod sa Ginoo, dayawa ninyo siya! Kamo nga mga kaliwat ni Israel, nga amo si Jacob, padunggi kag kahadluki ninyo ang Ginoo!
{22:24} Kay wala niya ginabaliwala ukon ginapakalain ang mga pag-antos sang mga kubos. Wala niya sila ginatalikdan kundi ginapamatian niya ang ila pagpangayo sang bulig.
{22:25} Hatagan mo ako, Ginoo, sang inspirasyon nga magdayaw sa imo sa mga pagtililipon sang imo katawhan. Sa atubangan sang mga nagatahod sa imo tumanon ko ang akon ginpromisa nga maghalad sa imo.
{22:26} Magakaon ang mga kubos kag mabusog sila. Ang mga nagadangop sa imo magadayaw sa imo. Kabay pa nga mangin maayo kag malawig ang ila kabuhi.
{22:27} Ang bug-os nga kalibutan magadumdom kag magabalik sa imo, Ginoo. Simbahon ka sang tanan nga katawhan sang mga nasyon.
{22:28} Kay ikaw ang nagahari, kag ikaw ang nagadumala sang mga nasyon.
{22:29} Sigurado nga magasimba sa imo ang tanan nga manggaranon sa kalibutan. Bisan ang tanan nga tawo nga daw sa mapatay na magaluhod sa imo. Kag atong mga nagkalamatay na,
{22:30} ang ila mga kaliwat magaalagad sa imo. Tudluan parte sa imo, Ginoo, ang palaabuton nga mga henerasyon.
{22:31} Sila nga wala pa matawo pagasugiran nga ginluwas mo ang imo katawhan, kag ikaw gid ang naghimo sini.
{i23:1} Ang Dios Pareho sa Isa ka Manugbantay sang Karnero
{23:1} Ikaw, Ginoo, amo ang akon manugbantay, gani indi ako pagkulangon.
{23:2} Daw pareho ako sa karnero nga ginapapahuway mo sa palahalban nga bugana sang hilamon kag ginatuytuyan sa malinaw nga tubig.
{23:3} Ginapabaskog mo ako. Ginatuytuyan mo ako sa husto nga dalan agod mapadunggan ka.
{23:4} Bisan pa nga maglakat ako sa patag nga may katalagman sang kamatayon, indi ako mahadlok, tungod kay kaupod ko ikaw. Ang imo proteksyon kag pagtuytoy sa akon nagapalipay kag nagapabaskog sa akon.
{23:5} Ginapreparahan mo ako sang punsyon samtang nagatulok ang akon mga kaaway. Ginlamhitan mo sang lana ang akon ulo sa pagpadungog sa akon. Kag ginapagustuhan mo ako sang ilimnon.
{23:6} Sigurado gid nga ang imo kaayo kag gugma sa akon magapadayon samtang nagakabuhi ako. Kag magapuyo ako sa imo nga balay, Ginoo, hasta san-o.
{i24:1} Ang Dios Gamhanan nga Hari
{24:1} Ang bug-os nga kalibutan kag ang tanan nga ara sa sini iya sang Ginoo.
{24:2} Kay siya ang nagtukod sang kalibutan sa madalom nga tubig.
{24:3} Sin-o bala ang puwede nga makataklad sa bukid sang Ginoo? Sin-o bala ang puwede nga makasulod sa iya balaan nga templo?
{24:4} Ang tawo nga may matinlo nga mga binuhatan kag hunahuna, wala nagasimba sa mga dios-dios, kag wala nagasumpa sing butig.
{24:5} Pakamaayuhon siya kag pakamatarungon sang Ginoo, ang Dios nga iya manluluwas.
{24:6} Amo ina nga klase sang tawo ang nagadangop kag nagasimba sa Dios ni Jacob.
{24:7} Abrihi ang daan nga mga puwertahan sang templo agod makasulod ang gamhanan nga Hari!
{24:8} Sin-o bala ining gamhanan nga Hari? Siya amo ang Ginoo nga makusog kag mabakod sa inaway.
{24:9} Abrihi ang daan nga mga puwertahan sang templo agod makasulod ang gamhanan nga Hari!
{24:10} Sin-o bala ining gamhanan nga Hari? Siya amo ang Ginoo nga makagagahom. Huo, siya ang gamhanan nga Hari.
{i25:1} Pangamuyo Para sa Proteksyon Kag Pagtuytoy sang Dios
{25:1} Ginoo nga akon Dios, sa imo ako nagapangamuyo kag nagasalig. Indi
{25:2} pagtuguti nga daugon ako sang akon mga kaaway, agod indi ako mahuy-an.
{25:3} Ang nagasalig sa imo indi mahuy-an, pero ang nagaluib sa imo nga wala man lang sing kabangdanan mahuy-an.
{25:4} Ginoo, tudlui ako sang imo mga pamaagi.
{25:5} Tudlui ako sa pagkabuhi nga suno sa imo kamatuoran, kay ikaw ang Dios nga akon manluluwas. Ikaw ang akon ginasaligan permi.
{25:6} Dumduma, Ginoo, ang imo kaluoy kag gugma nga imo ginpakita halin pa gid sang una.
{25:7} Indi na pagdumduma ang mga sala nga nahimo ko sang pamatan-on pa ako. Suno sa imo gugma dumduma ako, Ginoo, agod mapakita mo ang imo kaayo.
{25:8} Maayo kag matarong ka, Ginoo, gani ginatudluan mo ang mga makasasala sang imo pamaagi.
{25:9} Ginatuytuyan mo ang mga mapainubuson sa paghimo sang husto. Ginatudluan mo sila sang imo pamaagi.
{25:10} Sa tanan mo nga ginahimo, ginapakita mo ang imo gugma kag katutom sa mga nagasunod sa ginapatuman sang imo kasuguan.
{25:11} Bisan madamo ang akon mga sala, Ginoo, patawara ako, agod mapadunggan ka.
{25:12} Ang mga nagatahod sa imo, Ginoo, tudluan mo sang dalan nga dapat nila agyan.
{25:13} Magakabuhi sila nga mainuswagon kag ang ila mga kaliwat padayon nga magaestar sa duta sang Israel.
{25:14} Malapit ka, Ginoo, sa mga nagatahod sa imo kag ginapadumdom mo sila sang imo kasugtanan.
{25:15} Sa imo ako permi nagadangop, kay ikaw ang nagaluwas sa akon sa katalagman.
{25:16} Talupangda ako kag kaluoyi, kay nagaisahanon ako kag ginapigos.
{25:17} Nagdamo na gid ang akon mga kalisod; hilwaya ako sa akon nga pagpalibog.
{25:18} Talupangda ang akon mga pag-antos, kag patawara ang tanan ko nga sala.
{25:19} Tan-awa kon daw ano kadamo ang akon mga kaaway kag kon daw ano ang ila pagdumot sa akon.
{25:20} Tipigi ang akon kabuhi kag luwasa ako! Indi ako pagpakahuy-i, kay sa imo ako nagapangayo sang proteksyon.
{25:21} Matarong ang akon kabuhi kag wala sing kasawayan, gani protektari ako. Kay nagasalig ako sa imo.
{25:22} Luwasa, O Dios, ang mga Israelinhon sa tanan nila nga kalisod.
{i26:1} Pangamuyo sang Matarong nga Tawo
{26:1} Pamatud-i, Ginoo, nga wala ako sing sala, kay nagakabuhi ako nga wala sing kasawayan kag nagasalig ako sa imo nga wala gid sing pagpangduhaduha.
{26:2} Usisaa ako, Ginoo; usisaa ang akon hunahuna kag tagipusuon.
{26:3} Kay permi ko madumduman ang imo gugma, kag nagakabuhi ako nga matutom permi sa imo.
{26:4} Wala ako nagaupod sa mga tawo nga dayaon kag hipokrito.
{26:5} Kontra ko ang pagtililipon sang malaot nga mga tawo. Indi gid ako mag-upod sa ila.
{26:6} Ginahinawan ko ang akon kamot sa pagpakita nga wala ako sing sala. Kag dayon nagalibot ako sa imo halaran sa pagsimba sa imo, Ginoo,
{26:7} samtang nagakanta ako sang mga kanta sa pagpasalamat kag nagasugid sang tanan mo nga makatilingala nga mga binuhatan.
{26:8} Ginahigugma ko ang templo nga ginapuy-an mo, Ginoo, ang lugar nga sa diin ara ang imo gamhanan nga presensya.
{26:9} Indi ako paglaglaga upod sa mga makasasala, pareho sang mga manugpatay sang tawo.
{26:10} Ini sila nagahimo permi sang kalautan kag ginakuwartahan nila ang iban.
{26:11} Pero ako iya nagakabuhi nga wala sing kasawayan, gani luwasa ako kag kaluoyi.
{26:12} Karon, indi na ako maano, gani dayawon ko ikaw, Ginoo, sa pagtililipon sang imo katawhan.
{i27:1} Pangamuyo nga may Pagdayaw
{27:1} Ang Ginoo amo ang akon kasanag, manluluwas, kag mabakod nga dalangpan, gani wala ako sing kahadlukan.
{27:2} Sa tion nga salakayon ako sang akon malaot nga mga kaaway agod patyon, sila ang mapierdi kag indi ako.
{27:3} Bisan pa nga libutan ako sang madamo nga mga soldado, indi ako mahadlok. Bisan pa nga salakayon nila ako, magasalig gihapon ako sa Dios.
{27:4} Nagapangayo ako sa Ginoo sang isa ka butang nga ginahandom ko gid. Ini amo nga makapuyo ako sa iya templo sa bug-os ko nga kabuhi. Kag didto magapamalandong ako sang iya kaayo kag magapangayo sang iya pagtuytoy.
{27:5} Kay sa tion sang katalagman taguon niya ako kag protektaran sa iya templo. Ipahamtang niya ako sa lugar nga luwas ako sa katalagman.
{27:6} Gani mangin madinalag-on ako batok sa akon mga kaaway nga nagalibot sa akon kag magahalad ako sa templo sang Ginoo nga may paghugyaw sa kalipay. Magakanta ako sa iya!
{27:7} Pamatii ako, Ginoo, kon magpanawag ako sa imo; kaluoyi ako kag sabta ang akon pangamuyo.
{27:8} Nagpanghikot ka sa akon tagipusuon nga magdangop ako sa imo, gani nagdangop ako sa imo, Ginoo.
{27:9} Indi ka magpanago sa akon! Indi ako pagsikwaya sa imo kaakig sa akon, nga imo alagad. Ikaw ang nagabulig sa akon, gani indi ako pagpabay-i ukon pagsikwaya, O Dios nga akon manluluwas.
{27:10} Bisan pa nga sikwayon ako sang akon amay kag iloy, tatapon mo ako, Ginoo.
{27:11} Tudlui ako sang imo pamaagi. Tuytuyi ako sa husto nga dalan tungod sang akon mga kaaway.
{27:12} Indi ako pag-itugyan sa ila, kay ginaakusar nila ako sang indi matuod kag gusto nila ako nga halitan.
{27:13} Pero nagapati gid ako nga maeksperiensyahan ko ang imo kaayo samtang nagakabuhi ako diri sa duta.
{27:14} Magsalig kamo sa Ginoo! Magpakalig-on kamo kag indi madulaan sang paglaom. Magsalig lang kamo sa Ginoo!
{i28:1} Pangamuyo para sa Bulig sang Dios
{28:1} Ginoo, nga akon palalipdan nga bato, nagapanawag ako sa imo. Pamatii ang akon pangamuyo! Kay kon indi ka magpamati mangin pareho ako sa mga nagkalamatay na.
{28:2} Pamatii ang akon pagpakitluoy sa pagpangayo sang bulig sa imo, samtang nagaatubang ako sa imo balaan nga templo nga nagabayaw sang akon mga kamot.
{28:3} Indi ako pagsiluti upod sa mga malaot. Nagapakuno-kuno sila nga mga abyan sila, pero gali nagaplano sila sing malain.
{28:4} Balusi sila suno sa ila mga binuhatan. Siluti sila sa ila malaot nga mga ginahimo.
{28:5} Kay ginabaliwala nila ang imo mga ginahimo. Gani laglagon mo sila kag pabay-an sa sina nga kahimtangan.
{28:6} Dalayawon ka, Ginoo, kay ginpamatian mo ang akon pagpakitluoy sa imo.
{28:7} Ikaw ang nagahatag sa akon sang kusog kag nagaprotektar sa akon. Nagasalig ako sa imo kag ginabuligan mo ako. Gani nagakalipay gid ako kag nagakanta sang pagpasalamat sa imo.
{28:8} Ikaw, Ginoo, ang nagahatag sang kusog sa imo katawhan. Ikaw ang mabakod nga dalangpan kag manluluwas sang imo pinili.
{28:9} Luwasa kag pakamaayuha ang katawhan nga imo ginapanag-iyahan. Bantayi sila pareho sa manugbantay sang karnero; atipana sila sa wala sing katapusan.
{i29:1} Ang Gamhanan nga Tingog sang Dios
{29:1} Dayawa ninyo ang Ginoo, kamo nga langitnon nga mga tinuga. Dayawa ninyo ang iya gahom kag kusog.
{29:2} Dayawa ninyo ang iya pagkagamhanan. Simbaha ninyo siya sa iya balaan nga presensya.
{29:3} Nagadaguob ang tingog sang Ginoo, ang gamhanan nga Dios, kag mabatian ini sa kadagatan.
{29:4} Ang iya tingog gamhanan kag halangdon,
{29:5} kag makabali sang mabakod nga kahoy sang Lebanon.
{29:6} Ginatay-og sang Ginoo ang mga bukid sang Lebanon kag ang bukid sang Hermon, kag daw pareho ini sang tinday nga baka nga nagatumbo.
{29:7} Ang tingog sang Ginoo nagapakilat kag
{29:8} nagapatay-og sang kamingawan, bisan pa ang kamingawan sang Kadesh.
{29:9} Ang tingog sang Ginoo nagapabata sang usa kag nagapataktak sang mga dahon sang kahoy. Kag sa iya templo nagasinggit ang tanan, “Gamhanan ang Dios!”
{29:10} Ang Ginoo nagagahom sa mga baha. Nagagahom siya bilang hari sa wala sing katapusan.
{29:11} Ginapabaskog sang Ginoo ang iya katawhan kag ginahatagan sang maayo nga kahimtangan.
{i30:1} Pangamuyo nga Pagpasalamat
{30:1} Ginadayaw ko ikaw, Ginoo, kay ginluwas mo ako sa katalagman kag wala mo pagtuguti nga magkalipay ang akon mga kaaway sa akon kahimtangan.
{30:2} Ginoo nga akon Dios, nagapangayo ako sang bulig sa imo, kag gin-ayo mo ako.
{30:3} Ginluwas mo ako sa kamatayon. Wala mo pagtuguti nga mapatay ako.
{30:4} Magkanta kamo sang mga pagdayaw sa Ginoo, kamo nga iya matutom nga katawhan. Dayawa ninyo siya bilang pagdumdom sa iya pagkabalaan.
{30:5} Kay ang iya kaakig wala nagadugay, pero ang iya kaayo nagapadayon hasta san-o. Ayhan nagakasubo kita sa kagab-ihon, pero pag-abot sang kaagahon magakalipay kita.
{30:6} Ginoo, sa imo kaayo ginpalig-on mo ako pareho sa isa ka bukid. Kag tungod nga malig-on ang akon
{30:7} kahimtangan, nagsiling ako sa akon kaugalingon nga indi gid ako maano. Pero sang nagpanago ka sa akon, hinadlukan ako.
{30:8} Nagpanawag ako sa imo, Ginoo, nga nagapakitluoy. Siling ko,
{30:9} “Ano bala ang makuha mo kon mapatay ako? Makadayaw bala sa imo ang patay nga tawo? Makasugid bala siya sang imo katutom?
{30:10} Ginoo, pamatii ako kag kaluoyi. Buligi ako!”
{30:11} Gani, ginbayluhan mo ang akon pagpangasubo sang malipayon nga pagsaot. Ginpauba mo sa akon ang sako nga ginsul-ob ko sang nagpangasubo ako, kag ginhatagan mo ako sang kalipay,
{30:12} agod indi lang ako maghipos, kundi magkanta ako sang mga pagdayaw sa imo. Ginoo nga akon Dios, pasalamatan ko ikaw sa wala sing katapusan.
{i31:1} Pangamuyo sang Tawo nga Nagasalig sa Dios
{31:1} Ginoo, sa imo ako nagapangayo sang proteksyon. Indi pag-itugot nga mahuy-an ako. Luwasa ako tungod kay matarong ka.
{31:2} Pamatii ako kag luwasa gilayon. Protektari ako pareho sa palalipdan nga bato; depensahi ako pareho sa mabakod nga palanaguan.
{31:3} Tungod kay ikaw ang akon palalipdan nga bato kag mabakod nga palanaguan, tuytuyi kag ubayi ako agod mapadunggan ka.
{31:4} Ilikaw ako sa siod nga ginbutang sang akon mga kaaway para sa akon, kay ikaw ang akon mabakod nga dalangpan.
{31:5} Ginatugyan ko sa imo ang akon kabuhi. Luwasa ako, Ginoo, Dios nga masaligan.
{31:6} Ginakaugtan ko ang mga nagasimba sa mga dios-dios nga wala man lang sing pulos, kay nagasalig ako sa imo, Ginoo.
{31:7} Magakalipay gid ako tungod sang imo gugma, kay nakita mo ang akon mga pag-antos, kag nahibaluan mo ang akon mga kalisod.
{31:8} Wala mo ako gintugyan sa akon mga kaaway; ginluwas mo ako sa katalagman.
{31:9} Ginoo, kaluoyi ako kay nalisdan ako. Nagapalamarok ang akon mata sang hibi, kag nagapalangluya na ako.
{31:10} Puno sang kasubo ang akon kabuhi. Pila na ka tuig nga nagahibi ako permi. Nagapalangluya na ako tungod sang akon mga pag-antos, kag daw nagakamudmod na ang akon mga tul-an.
{31:11} Ginapakahuy-an ako sang tanan ko nga kaaway, labi na sang akon mga kasimanwa. Bisan ang akon mga kilala nahadlok na nga magpalapit sa akon. Kon makita nila ako sa dalan nagapalagyo sila.
{31:12} Ginakalimtan na nila ako, nga daw sa napatay na ako. Para sa ila pareho ako sa buka nga kolon nga wala na sing pulos.
{31:13} Mabatian ko ang paghinutikay sang madamo nga mga kaaway. Bisan diin ako magkadto nahadlok ako, kay nagaplano sila nga patyon ako.
{31:14} Pero nagasalig ako sa imo, Ginoo. Ikaw ang akon Dios.
{31:15} Ang akon kapalaran ara sa imo; luwasa ako sa akon mga kaaway nga nagahingabot sa akon.
{31:16} Ipakita ang imo kaayo sa akon nga imo alagad; kag tungod nga ginahigugma mo ako, luwasa ako.
{31:17} Indi pag-itugot nga mahuy-an ako, Ginoo, kay nagapanawag ako sa imo. Pakahuy-i ang mga malaot kag pamatya sila agod magpakalinong sila sa lulubngan.
{31:18} Pahipusa inang mga butigon, nga nagapabugal kag nagatamay sa mga matarong.
{31:19} Daw ano kadako sang imo kaayo nga ginatigana mo sa mga nagatahod sa imo. Samtang nagatulok ang mga tawo, ginapakitaan mo sang kaayo ang mga nagapangayo sang proteksyon sa imo.
{31:20} Ginatago mo sila sa lugar nga ara ang imo presensya, kag didto luwas sila sa pagpanglibak kag pagpang-insulto sang mga tawo.
{31:21} Dalayawon ka, Ginoo! Kay makatilingala gid ang pagpakita mo sang imo gugma sa akon sang didto ako sa ginkibon nga siyudad.
{31:22} Sa akon kahadlok naghunahuna ako nga ginsikway mo na ako. Pero ginpamatian mo ang akon pagpakitluoy sang nagpangayo ako sang bulig sa imo.
{31:23} Higugmaa ninyo ang Ginoo, kamo nga iya matutom nga katawhan. Ginatipigan sang Ginoo ang mga matutom sa iya, pero ginasilutan niya sing puwerte gid ang mga matinaas-taason.
{31:24} Magpakalig-on kamo kag magpakaisog, kamo nga nagalaom sa Ginoo.
{i32:1} Pagtuad sang Sala kag Pagpangayo sang Patawad sa Dios
{32:1} Bulahan ang tawo nga ang iya mga paglapas ginpatawad, nga ang iya mga sala wala na ginadumdom sang Dios.
{32:2} Bulahan ang tawo nga ang iya mga sala indi na pag-isipon sang Ginoo batok sa iya kag wala siya nagapangdaya.
{32:3} Sang wala ko pa matuad ang akon mga sala, nagapalangluya ako, daw sa nagakamudmod ang akon mga tul-an, tungod sang akon pag-ugayong sa bilog nga adlaw.
{32:4} Kay adlaw-gab-i ginasilutan mo ako; nawad-an na ako sang kusog, pareho nga nabulad ako sa init sa tingadlaw.
{32:5} Dayon gintuad ko ang akon mga sala sa imo; wala ko ini gintago. Desidido ako sa pagtuad sang akon mga sala sa imo, kag ginpatawad mo ako.
{32:6} Gani ang tanan nga matutom dapat magpangamuyo sa imo sa tion sang kalisod, agod nga kon mag-abot ang kalisod nga daw sa baha, indi sila maano.
{32:7} Ikaw ang akon palanaguan; tipigan mo ako sa tion sang kalisod, kag palibutan mo ako sang mga tawo nga nagahinugyaw sa kalipay tungod sang imo pagluwas sa akon.
{32:8} Nagsiling ka sa akon, “Tudluan ko ikaw sang dalan nga dapat mo pagaagyan. Laygayan ko ikaw samtang nagabantay ako sa imo.
{32:9} Indi ka magpareho sa kabayo nga wala sing pag-intiendi, nga kinahanglan pa anay nga busalan kag rendahan agod magtuman.”
{32:10} Madamo ang mga kalisod sang mga malaot, pero ang nagasalig sa Ginoo higugmaon gid niya.
{32:11} Gani kamo nga mga matarong, magkalipay kamo tungod sa ginhimo sang Ginoo sa inyo! Kamo nga nagakabuhi sing husto, maghinugyaw kamo sa kalipay!
{i33:1} Kanta sa Pagdayaw
{33:1} Kamo nga mga matarong, maghinugyaw kamo sa kalipay tungod sa ginhimo sang Ginoo sa inyo. Kamo nga nagakabuhi sing husto, nagakabagay nga dayawon ninyo siya!
{33:2} Dayawa ninyo ang Ginoo paagi sa arpa. Tukari ninyo ang Ginoo sang iban pa nga mga instrumento nga may mga kuwerdas.
{33:3} Kantahi ninyo siya sang bag-o nga kanta; tukari ninyo siya sing maayo, kag maghinugyaw kamo sa kalipay.
{33:4} Kay ang pulong sang Ginoo husto, kag masaligan ang tanan niya nga ginahimo.
{33:5} Naluyag ang Ginoo maghimo sang matarong kag husto. Makita sa bug-os nga kalibutan ang iya gugma.
{33:6} Paagi sa pulong sang Ginoo, nahimo ang kalangitan: ang adlaw, ang bulan, kag ang mga bituon.
{33:7} Gintingob niya ang tubig sang dagat nga daw sa ginsulod sa botelya ukon ginbutang sa bodega.
{33:8} Ang tanan nga tawo sa kalibutan dapat magtahod sa Ginoo.
{33:9} Kay sang paghambal lang niya, natuga ang kalibutan. Nagmando lang siya kag nahimo ang tanan.
{33:10} Ginaguba sang Ginoo ang mga plano sang mga nasyon. Wala niya ginatuguti nga madayon ang ila mga katuyuan.
{33:11} Pero ang iya mga plano nagapadayon sa wala sing katapusan; ang iya mga katuyuan nagapabilin hasta san-o.
{33:12} Bulahan ang nasyon nga ang iya Dios amo ang Ginoo. Bulahan ang katawhan nga ginpili sang Ginoo nga mangin iya.
{33:13} Ginatulok sang Ginoo sa langit ang tanan nga tawo.
{33:14} Didto sa iya ginapuy-an, ginatan-aw niya ang tanan nga nagapuyo sa kalibutan.
{33:15} Siya ang naghatag sang hunahuna sa tanan nga tawo, kag nahibaluan niya ang tanan nila nga ginahimo.
{33:16} Ang isa ka hari wala nagadaog sa inaway tungod lang sang iya madamo nga mga soldado. Ang isa ka soldado wala nagakaluwas sa inaway tungod lang sang iya puwerte nga kusog.
{33:17} Ang mga kabayo indi masaligan nga makapadaog sa inaway. Ang ila puwerte nga kusog indi makaluwas.
{33:18} Nagabantay ang Ginoo sa mga nagatahod sa iya, nga nagasalig sa iya gugma
{33:19} nga magaluwas sa ila sa kamatayon kag magatipig sang ila kabuhi sa tion sang gutom.
{33:20} Nagahulat kita nga may pagsalig sa Ginoo. Siya ang nagabulig kag nagaprotektar sa aton.
{33:21} Nagakalipay kita tungod sa iya kay nagasalig kita sa iya, ang balaan nga Dios.
{33:22} Ginoo, kabay pa nga ang imo gugma magpabilin sa amon, subong nga nagasalig kami sa imo.
{i34:1} Ang Kaayo sang Dios
{34:1} Dayawon ko permi ang Ginoo; indi ako mag-untat sa pagdayaw sa iya.
{34:2} Ipabugal ko ang Ginoo, kag kamo nga mga ginapigos magpamati kag magkalipay.
{34:3} Mag-upod kamo sa akon sa pagdayaw sa Ginoo; mag-isa kita sa pagdayaw sa iya.
{34:4} Nagpangamuyo ako sa Ginoo kag ginsabat niya ako. Ginkuha niya ang tanan ko nga kahadlok.
{34:5} Nagakalipay ang mga nagasalig sa iya, kag indi gid sila mahuy-an.
{34:6} Nagpanawag ang kubos nga tawo sa Ginoo, kag ginsabat niya siya. Ginluwas niya siya sa tanan niya nga kalisod.
{34:7} Ang anghel sang Ginoo nagabantay sa mga nagatahod sa Ginoo, kag ginaluwas niya sila sa katalagman.
{34:8} Tilawi bala ninyo kag hibalua kon daw ano kaayo sang Ginoo. Bulahan ang tawo nga nagapangayo sang proteksyon sa iya.
{34:9} Tahura ninyo ang Ginoo, kamo nga iya matutom nga katawhan. Kay ang mga nagatahod sa iya indi gid pagkulangon.
{34:10} Ang leon mahimo nga kulangon sang kalan-on kag gutumon, pero ang mga nagadangop sa Ginoo indi gid pagkulangon sang maayo nga mga butang.
{34:11} Dali kamo nga mga gusto magtuon sa akon, pamatii ninyo ako. Tudluan ko kamo sa pagtahod sa Ginoo.
{34:12} Ang bisan sin-o nga luyag sang malawig kag malipayon nga kabuhi
{34:13} indi siya dapat maghambal sing malain kag indi magbinutig.
{34:14} Dapat likawan niya ang malain kag himuon ang maayo. Tinguhaan niya nga mangin maayo permi ang iya relasyon sa iya isigkatawo.
{34:15} Ginabantayan sang Ginoo ang mga matarong, kag ginapamatian niya ang ila pagpanawag.
{34:16} Pero ginakontra niya ang mga nagahimo sang malain. Laglagon niya sila hasta nga indi na sila madumduman pa sang mga tawo sa kalibutan.
{34:17} Nagapanawag sa iya ang mga matarong, kag ginasabat niya sila. Ginaluwas niya sila sa tanan nila nga kalisod.
{34:18} Malapit ang Ginoo sa mga napaslawan. Ginaluwas niya ang mga nadulaan sang paglaom.
{34:19} Bisan madamo ang mga kalisod sang matarong nga tawo ginaluwas siya sang Ginoo sa sining tanan.
{34:20} Ginatipigan gid niya siya; wala gid sing bisan isa ka tul-an nga mabali sa iya.
{34:21} Ang malaot nga mga buhat sang malaot nga mga tawo amo mismo ang magapatay sa ila. Sila nga mga nagakontra sa mga matarong pagasilutan sang Dios.
{34:22} Luwason sang Ginoo ang iya katawhan nga iya mga alagad. Wala sing bisan isa nga nagadangop sa iya nga pagasilutan niya.
{i35:1} Pangamuyo para sa Bulig sang Dios
{35:1} Kontraha, Ginoo, ang mga nagakontra sa akon. Awaya ang mga nagaaway sa akon.
{35:2} Kuhaa ang imo taming kag sagang, kag buligi ako.
{35:3} Ihanda ang imo gamay kag dako nga bangkaw batok sa mga nagalagas sa akon, kag pasaliga ako nga luwason mo ako.
{35:4} Kabay pa nga ang mga nagatinguha sa pagpatay sa akon mahuy-an. Kabay pa nga ang mga nagaplano sang akon kalaglagan magapalalagyo nga nagasalasala.
{35:5} Kabay pa nga mangin pareho sila sa upa nga ginapalid sang hangin samtang ginatabog sila sang imo anghel.
{35:6} Kabay pa nga mangin madulom kag madanlog ang ila alagyan samtang ginalagas sila sang imo anghel.
{35:7} Bisan wala sing kabangdanan nagbutang sila sang siod sa tago para madakpan ako kag nagkutkot sila sang buho para mahulog ako.
{35:8} Kabay pa nga makibot sila sa kalaglagan nga magaabot sa ila. Kabay pa nga sila mismo ang masiod sa siod nga ginbutang nila sa tago. Kabay pa nga sila mismo ang mahulog sa buho nga ila ginkutkot.
{35:9} Dayon magakalipay ako tungod sa pagluwas mo sa akon, Ginoo.
{35:10} Ang kabug-usan sang akon kabuhi magasiling, “Wala gid sing pareho sa imo, Ginoo. Ginaluwas mo ang mga kubos kag mga imol sa mga nagadaogdaog kag nagapamintaha sa ila.”
{35:11} Ang mapintas nga mga tawo nagapanaksi batok sa akon. Ginaakusar nila ako sang mga sala nga wala ko mahimo.
{35:12} Ginabalusan nila ako sang malain sa maayo nga ginahimo ko sa ila, gani nasubuan gid ako.
{35:13} Pero kon nagamasakit gani sila, nagapangasubo ako paagi sa pagsuksok sang bayo nga sako kag pagpuasa. Kag kon ang akon pangamuyo para sa ila wala ginasabat,
{35:14} nagalakat-lakat ako nga nagapangasubo pareho nga daw nagapangasubo ako para sa akon utod ukon abyan. Nagaduko ako nga nagapangasubo para sa ila pareho sang pagpangasubo sang isa ka tawo sa iya iloy.
{35:15} Pero sang ako na ang nalisdan, nagtipon sila nga nagakalipay. Nagtipon sila nga mga manughalit kontra sa akon. Pero wala ako nakahibalo kon ngaa. Kag wala untat ang ila pagpakalain sa akon.
{35:16} Kaupod sang mga indi diosnon nga mahilig mangyaguta, ginakainitan nila ako.
{35:17} Ginoo, hasta san-o pa bala nga magtulok lang ikaw? Luwasa ako sa ila pagsalakay sa akon nga daw mga leon.
{35:18} Dayon dayawon ko ikaw kag pasalamatan sa pagtililipon sang imo madamo nga katawhan.
{35:19} Indi pagtuguti nga magkalipay ang akon traidor nga mga kaaway sa akon kapierdihan. Indi pagtuguti nga magyaguta sa akon sila nga mga nagadumot sa akon nga wala sing kabangdanan.
{35:20} Wala sila nagahambal sang mga pulong nga makapaayo sa iban, kundi nagahimo sila sang sugilanon nga wala sing kamatuoran batok sa mga tawo nga nagapuyo sing malinong sa sini nga lugar.
{35:21} Nagasinggit sila sa akon, nga nagaakusar, “Hala ka! Nakita namon ang imo ginhimo.”
{35:22} Ginoo, nakita mo ini, gani indi ka magpabaya. Indi ka magpalayo sa akon.
{35:23} Sige na, Ginoo nga akon Dios, depensahi ako sa mga nagaakusar sa akon.
{35:24} Pamatud-i, Ginoo nga akon Dios, nga wala ako sing sala suno sa imo pagpakamatarong. Indi pagtuguti nga kadlawan nila ako.
{35:25} Indi pagtuguti nga magsiling sila sa ila kaugalingon, “Ti, natuman gid ang amon ginahandom. Nalaglag namon siya!”
{35:26} Kabay pa nga ang mga nagakalipay sa akon mga pag-antos mahuy-an kag magasalasala. Kabay pa nga ang tanan nga nagapakanubo sa akon mapaslawan kag mahuy-an.
{35:27} Kabay pa nga ang mga nagakalipay sa akon pagkahilway sa mga akusasyon maghinugyaw sa kalipay. Kabay pa nga magsiling sila permi nga, “Dalayawon ang Ginoo nga nagakalipay sa kaayuhan sang iya alagad.”
{35:28} Isugid ko ang imo pagkamatarong, kag dayawon ko ikaw permi.
{i36:1} Ang Pagkamalaot sang Tawo kag ang Kaayo sang Dios
{36:1} Ini ang mensahi nga ginahuptan ko sa akon tagipusuon parte sa pagkamakasasala sang malaot nga tawo: Ang malaot nga tawo wala sing kahadlok sa Dios.
{36:2} Tungod kay mataas ang pagtan-aw niya sa iya kaugalingon, indi niya makita ang iya kalaot agod kaugtan niya kuntani ini.
{36:3} Malaot kag kabutigan ang iya ginahambal. Wala na niya ginahimo kon ano ang husto kag ang maayo.
{36:4} Bisan nagahigda siya nagaplano siya sing malain. Desidido siya nga maghimo sang indi maayo, kag wala niya ginasikway ang malaot.
{36:5} Ang imo gugma kag katutom, Ginoo, indi matakos; mas mataas pa ini sa kalangitan.
{36:6} Ang imo pagkamatarong malig-on pareho sa mataas nga mga bukid. Ang imo paghukom indi matungkad pareho sa kadadalman sang dagat. Ginatatap mo, Ginoo, ang mga tawo kag mga sapat.
{36:7} Daw ano ka bilidhon sang imo gugma, O Dios. Ginaprotektaran mo ang mga tawo pareho sang pagprotektar sang pispis sa iya mga buto sa idalom sang iya pakpak.
{36:8} Nagapaayaw sila sa kabugana sang pagkaon sa imo balay; ginapainom mo sila sa imo manami nga tubig.
{36:9} Kay ikaw ang ginahalinan sang kabuhi. Ginapasanagan mo kami, kag nagakasanagan ang amon hunahuna.
{36:10} Padayuna ang imo paghigugma sa mga nagakilala sa imo. Padayuna ang imo paghimo sang matarong sa mga nagakabuhi sang husto.
{36:11} Indi pagtuguti nga pierdihon ako sang akon malaot kag bugalon nga mga kaaway.
{36:12} Malaglag gid inang malaot nga mga tawo kag indi na gid makabangon.
{i37:1} Ang Dangatan sang Malaot kag sang Maayo
{37:1} Indi ka magpanginit sa malaot nga mga tawo, ukon magkahisa sa ila nga mga nagahimo sang malain.
{37:2} Kay sa indi madugay mangin pareho sila sa hilamon nga magakalamatay ukon pareho sa malagtom nga mga tanom nga magakalalaya.
{37:3} Magsalig ka sa Ginoo kag maghimo sang maayo. Magpuyo ka sa duta nga wala sing may ginakahadlukan nga katalagman.
{37:4} Pangitaa ang imo kalipay sa Ginoo kag ihatag niya sa imo ang imo ginahandom.
{37:5} Itugyan ang bug-os mo nga kabuhi sa Ginoo; magsalig sa iya kag himuon niya ini:
{37:6} Ipahayag niya sang klaro nga matarong ka kag wala sing sala, pareho ka klaro sang adlaw nga nagasilak kon udto.
{37:7} Magpakalinong ka sa presensya sang Ginoo kag maghulat nga mapailubon sa iya nga himuon. Indi ka magpanginit sa mga tawo nga mainuswagon, nga madinalag-on sa ila malaot nga mga plano.
{37:8} Indi ka magpangakig ukon magkaugot sa ila. Indi ka magpanginit, kay makapalain lang ina sa imo.
{37:9} Kay ang malaot nga mga tawo palayason sa duta sang Israel, pero atong nagasalig sa Ginoo padayon nga magaestar sa sina nga duta.
{37:10} Sa indi madugay magakaladula ang mga malaot. Bisan pangitaon pa ninyo sila, indi na ninyo sila makita.
{37:11} Pero ang mga mapainubuson padayon nga magaestar sa duta sang Israel nga maayo gid ang ila kahimtangan.
{37:12} Ang mga malaot nagaplano sing malain sa mga matarong, kag ginakainitan nila sila.
{37:13} Pero nagakadlaw lang ang Ginoo sa mga malaot, kay nahibaluan niya nga madali na lang ang tion nga laglagon sila.
{37:14} Ginagabot sang mga malaot ang ila mga espada kag ginabinat nila ang ila mga pana agod patyon ang mga kubos kag mga imol nga nagakabuhi sing husto.
{37:15} Pero sila mismo ang matuhog sang ila mga espada, kag ang ila mga pana pamalion.
{37:16} Ang diutay nga iya sang matarong mas maayo pa sang sa madamo nga manggad sang mga malaot.
{37:17} Kay kuhaon sang Ginoo ang ikasarang sang mga malaot, pero buligan niya ang mga matarong.
{37:18} Nagakabalaka ang Ginoo sa mga pagkinahanglan sang mga tawo nga ang ila kabuhi wala sing kasawayan. Kag ang ila palanublion mangin ila hasta san-o.
{37:19} Sa tion sang kalamidad indi sila maano, bisan pa sa tion sang gutom may madamo sila nga pagkaon.
{37:20} Pero ang mga malaot magakalaglag. Sila nga mga kaaway sang Ginoo magakalamatay pareho sa bulak. Magakaladula sila nga daw aso.
{37:21} Ang mga malaot nagahulam kag wala nagabayad. Pero ang mga matarong mahinatagon.
{37:22} Ang mga ginapakamaayo sang Ginoo padayon nga magaestar sa duta sang Israel. Pero ang mga ginapakamalaot niya palayason sa sina nga duta.
{37:23} Ginagiyahan sang Ginoo ang mga tikang sang tawo nga ang iya pagkabuhi makapalipay sa iya.
{37:24} Bisan masandad siya, indi siya matumba tungod kay ginauyatan siya sang Ginoo.
{37:25} Halin sang akon pagkabata hasta subong nga tigulang na ako, wala pa ako makakita nga ang mga matarong ginpabay-an sang Ginoo ukon ang ila mga kabataan nagapangayokayo sang pagkaon.
{37:26} Permi pa gani sila nagahatag kag nagapahulam, kag ang ila mga kabataan nangin pagpakamaayo sa iban.
{37:27} Likawi ang malain kag himua ang maayo agod makaestar kamo sa duta sang Israel hasta san-o.
{37:28} Kay naluyag ang Ginoo sa hustisya kag wala niya ginapabay-an ang mga matutom sa iya. Pagatipigan niya sila hasta san-o, pero ang mga kaliwat sang mga malaot palayason sa duta sang Israel.
{37:29} Ang mga matarong iya padayon nga magaestar sa sina nga duta hasta san-o.
{37:30} Ang ginahambal sang matarong may kaalam kag husto.
{37:31} Ginahuptan niya ang kasuguan sang iya Dios sa iya tagipusuon kag wala niya ginalapas ini.
{37:32} Ang mga malaot nagahulat sa pagsalakay sa mga matarong, kag nagatinguha sila sa pagpatay sa ila.
{37:33} Pero indi pag-itugyan sang Ginoo ang mga matarong sa kamot sang mga malaot. Indi niya pag-itugot nga ang mga matarong sentensyahan nga silutan kon dal-on sila sa korte.
{37:34} Magsalig ka sa Ginoo kag sunda ang iya pamaagi, kag padunggan niya ikaw kay padayon niya ikaw nga paestaron sa duta sang Israel. Makita mo kon palayason na ang mga malaot sa sina nga duta.
{37:35} May nakita ako sadto nga malaot nga tawo nga nagapamigos. Ginakabig niya ang iya kaugalingon nga labaw sang sa iban; pareho siya sa matag-as nga mga kahoy nga sedro sang Lebanon.
{37:36} Pero sang ulihi napatay siya; wala na siya. Ginpangita ko siya, pero wala ko na siya makita.
{37:37} Tan-awa sing maayo ang tawo nga wala sing kasawayan kag nagakabuhi sing husto kag malinong. May maayo siya nga palaabuton.
{37:38} Pero ang tanan nga makasasala pagalaglagon; dulaon ang ila maayo nga palaabuton.
{37:39} Ang kaluwasan sang mga matarong nagahalin sa Ginoo. Siya ang ila mabakod nga dalangpan sa tion sang kalisod.
{37:40} Ginabuligan niya sila kag ginaluwas sa mga malaot, tungod kay nagapangayo sila sang proteksyon sa iya.
{i38:1} Pangamuyo sang Tawo nga Nagaantos
{38:1} Ginoo, bisan naakig ka sa akon indi ako pagsabdunga ukon pagsiluti.
{38:2} Kay daw sa ginpilas mo ako sang pana kag ginsumbag.
{38:3} Indi maayo ang pamatyag sang akon lawas tungod sang imo kaakig sa akon mga sala.
{38:4} Daw malumos na ako sa akon mga sala, pareho ini sang mabug-at nga palas-anon nga indi ko masarangan.
{38:5} Tungod sang akon kabuangan, ang akon mga pilas naghubag kag nagbaho.
{38:6} Nagabarikutot ako sa puwerte nga kasakit, kag nagapangasubo ako sa bilog nga adlaw.
{38:7} Indi maayo ang pamatyag sang akon lawas kay nagangutngot ang akon balikawang.
{38:8} Puwerte na gid sa akon kaluya. Nagaugayong ako sa kasakit sang akon balatyagon.
{38:9} Ginoo, nahibaluan mo ang tanan ko nga ginahandom kag nabatian mo ang akon pag-ugayong.
{38:10} Nagakubakuba ang akon dughan; wala na ako sang kusog, kag malubog na ang akon panulok.
{38:11} Ang akon mga abyan kag mga kaupod nagalikaw sa akon tungod sang akon balatian. Bisan ang akon mga paryente nagapalayo sa akon.
{38:12} Ang mga tawo nga gusto magpatay sa akon nagabutang sang siod agod dakpon ako. Sila nga gusto magsakit sa akon nagaestoryahanay kon paano nila ako malaglag. Sa bilog nga adlaw nagaplano sila sa pagtraidor sa akon.
{38:13} Nagapabungol-bungol lang ako, nga kuno indi makabati. Nagapaapa-apa lang ako, nga kuno indi makahambal.
{38:14} Ginapabungol-bungulan ko lang ang ila malain nga ginaplano kag wala ako nagasabat,
{38:15} kay nagasalig ako sa imo, Ginoo. Ikaw, Ginoo nga akon Dios, ang magasabat sang akon pangamuyo.
{38:16} Kay nagapangamuyo ako nga indi mo pagtugutan ang akon mga kaaway nga magkalipay ukon magpabugal kon mapukan ako.
{38:17} Daw malaglag na gani ako, kag wala untat ang akon pag-antos.
{38:18} Ginatuad ko ang akon mga sala nga nagapatublag sa akon.
{38:19} Mabakod kag madamo ang akon mga kaaway. Ginakainitan nila ako nga wala sing kabangdanan.
{38:20} Ginabalusan nila ako sing malain sa maayo nga ginahimo ko sa ila. Kag ginakontra nila ako kay nagatinguha ako sa paghimo sang maayo.
{38:21} Ginoo nga akon Dios, indi ako pagpabay-i; indi ka magpalayo sa akon.
{38:22} Buligi ako gilayon, Ginoo nga akon manluluwas.
{i39:1} Pagtuad sang Sala sang Tawo nga Nagaantos
{39:1} Nagsiling ako sa akon kaugalingon, “Bantayan ko gid ang akon pamatasan, kag likawan ko nga makasala sa akon paghambal. Punggan ko gid ang akon baba nga magreklamo sa Dios samtang ara sa akon tupad ang malaot nga mga tawo.”
{39:2} Gani naghipos lang ako, wala gid ako sing may ginhambal. Pero wala ini nakabulig sa akon, kay nagdugang pa gid gani ang kasakit sang akon buot.
{39:3} Natublag gid ako katama. Kag sa sagi ko nga hunahuna kon bala mahipos lang ako, nagdugang pa gid gani ang akon pagkatublag. Gani wala ko na mapunggan; nagsiling ako,
{39:4} “Ginoo, padumduma ako nga may katapusan ang akon kabuhi kag naisip na ang akon mga inadlaw. Padumduma ako nga umalagi lang ang akon kabuhi.”
{39:5} Kalip-ot sang kabuhi nga ginhatag mo sa akon. Baliwala lang ini sa imo panulok. Sa matuod, ang kabuhi sang tawo daw sa hangin lang nga nagaagi,
{39:6} ukon pareho lang sang landong nga nagakadula. Masako ang tawo sa mga buluhaton nga wala sing pulos. Nagatipon siya sang manggad, pero indi siya makahibalo kon sin-o ang magapulos sini kon mapatay na siya.
{39:7} Kag karon, Ginoo, wala na ako sing saligan pa. Ang akon pagsalig ara sa imo.
{39:8} Hilwaya ako sa tanan ko nga sala, kag indi pagtuguti nga yagutaon ako sang mga buang-buang.
{39:9} Mahipos na lang ako; indi na lang ako magreklamo, kay ikaw ang nagapaantos sa akon.
{39:10} Karon, indi na ako pagsiluti. Daw sa mapatay na ako sa imo mga pagpaantos sa akon.
{39:11} Ginadisiplina mo ang tawo paagi sa pagsaway sa iya, sa iya mga sala. Kag pareho sa sapat-sapat nga nagapang-ut-ot, ginaubos mo ang iya malahalon nga mga pagkabutang. Matuod gid man nga ang kabuhi sang tawo pareho sa hangin nga nagaagi lang.
{39:12} Sabta ang akon pangamuyo, Ginoo; pamatii ang akon pagpangayo sang bulig. Indi ka magpabungol-bungol sa akon paghibi. Kay isa man lang ako ka dumuluong nga bisita mo diri sa kalibutan, pareho sa tanan ko nga mga katigulangan.
{39:13} Indi ka na mangakig sa akon, agod magmalipayon man ako sa wala pa ako mapatay.
{i40:1} Kanta sa Pagdayaw
{40:1} Naghulat ako nga mapailubon sa Ginoo, kag ginpamatian niya ang akon pagpangayo sang bulig.
{40:2} Daw pareho lang nga ginbatak niya ako sa lunangon nga buho ukon lamawan. Kag gintungtong niya ako sa bato agod indi ako maano.
{40:3} Gintudluan niya ako sang bag-o nga kanta, kanta nga pagdayaw sa iya nga aton Dios. Madamo nga tawo ang makakita sini, kag magatahod sila kag magasalig sa iya.
{40:4} Bulahan ang tawo nga nagasalig sa Ginoo, kag wala nagadangop sa mga matinaas-taason nga nagasunod sa kabutigan.
{40:5} Ginoo nga akon Dios, wala sing may makapareho sa imo. Madamo nga makatilingala nga mga butang ang ginhimo mo, kag madamo ang imo mga plano sa amon. Indi ko ini masaysay tanan kay puwerte kadamo.
{40:6} Wala mo nagustuhan ang nagkalain-lain nga klase sang mga halad. Wala ka nagpangayo sang mga halad nga ginasunog kag halad sa pagpakatinlo. Sa baylo, ginhimo mo ako nga matinumanon sa imo.
{40:7} Gani nagsiling ako, “Ari ako, handa nga magtuman sang imo mga sugo suno sa nasulat sa Kasulatan parte sa akon.
{40:8} O Dios ko, luyag ko nga tumanon ang imo kabubut-on. Ang imo kasuguan ginahuptan ko sa akon tagipusuon.”
{40:9} Ginasugid ko ang imo pagluwas sa akon sa pagtililipon sang imo katawhan. Nahibaluan mo, Ginoo, nga indi ako mag-untat sa pagsugid sini.
{40:10} Wala ko ginatago sa akon kaugalingon ang imo nga pagluwas sa akon. Ginasugid ko nga matutom ka kag nagapangluwas. Wala ko ginahipsan ang imo gugma kag kamatuoran kon magtilipon kami sang imo katawhan
{40:11} Ginoo, indi pagpunggi ang imo kaluoy sa akon. Kabay pa nga ang imo gugma kag kamatuoran magatipig permi sa akon.
{40:12} Kay ginalibutan ako sang madamo nga kalisod nga indi maisip. Daw sa natabunan na ako sang akon mga sala, kag indi ako makakita. Mas madamo pa ang akon mga sala sang sa akon buhok, kag tungod sini nadulaan ako sang kaisog.
{40:13} Ginoo, palihog luwasa ako! Buligi ako gilayon.
{40:14} Kabay pa nga ang tanan nga nagatinguha sa pagpatay sa akon mahuy-an kag magasalasala. Kabay pa nga ang tanan nga nagahandom sang akon kalaglagan magapalalagyo sa kahuya.
{40:15} Kabay pa nga ang mga nagayaguta sa akon matingala gid nga nahuy-an sila.
{40:16} Pero kabay pa nga ang tanan nga nagadangop sa imo magkalipay gid tungod sa imo. Kabay pa nga ang mga naluyag sa kaluwasan nga halin sa imo magsiling permi, “Dalayawon ang Ginoo.”
{40:17} Kon parte sa akon, kubos kag imol ako. Kabay pa nga hunahunaon mo ako, Ginoo. Ikaw ang akon manugbulig kag manughilway. O Dios ko, buligi ako gilayon.
{i41:1} Pangamuyo sang Tawo nga Nagamasakit
{41:1} Bulahan ang tawo nga nagakabalaka sa mga kubos. Buligan siya sang Ginoo sa tion sang kalisod.
{41:2} Protektaran siya sang Ginoo kag tipigan ang iya kabuhi. Pakamaayuhon siya sang Ginoo sa duta sang Israel; indi siya pag-itugyan sa iya mga kaaway.
{41:3} Buligan siya sang Ginoo sa iya masakit; ayuhon niya siya sa iya ginabatyag.
{41:4} Nagsiling ako, “Ginoo, kaluoyi ako. Ayuha ako, kay nakasala ako sa imo.”
{41:5} Nagahambal sing malain ang akon mga kaaway parte sa akon. Siling nila, “San-o pa bala siya mapatay agod malimtan na siya?”
{41:6} Kon magbisita sila sa akon, nagahambal sila sing mga wala sing pulos; nagatipon sila sang malain nga mga estorya parte sa akon. Kag pagkaguwa nila ginakutsokutso nila ini sa iban.
{41:7} Ang tanan nga akig sa akon nagahutikay batok sa akon, kag nagahunahuna sila sing malain batok sa akon.
{41:8} Nagasiling sila, “May malala siya nga balatian, gani indi na gid siya makabangon pa.”
{41:9} Bisan ang suod ko nga abyan nga ginasaligan ko gid kag nagasalo sa akon sa pagkaon nagtraidor sa akon.
{41:10} Pero ikaw, Ginoo, kaluoyi ako; ayuha ako agod nga makabalos ako sa akon mga kaaway.
{41:11} Dayon mahibaluan ko nga nalipay ka sa akon, kay wala makadaog ang akon mga kaaway sa akon.
{41:12} Tungod kay wala ako sing may ginahimo nga malain, ginatipigan mo ang akon kabuhi sa wala sing katapusan.
{41:13} Dalayawon ang Ginoo, ang Dios sang Israel, sa wala sing katapusan. Amen! Amen!
{i42:1} Ang Handom sang Isa ka Tawo nga Makapalapit sa Presensya sang Dios
{42:1} Ginakahidlawan ko ikaw, O Dios, pareho sa usa nga ginahidlaw sang tubig sa sapa.
{42:2} Nauhaw ako sa imo, O Dios nga buhi. San-o pa ako makakadto sa imo templo sa pagpalapit sa imo presensya?
{42:3} Adlaw-gab-i permi na lang ako nagahibi kag halos mainom ko na ang akon mga luha samtang sagi hambal ang mga tawo sa akon nga, “Diin na bala ang imo Dios?”
{42:4} Nagalain ang akon buot kon madumduman ko nga sadto anay ginapangunahan ko ang madamo nga mga tawo sa pagkadto sa imo templo. Kag nagaselebrar kami nga may paghinugyaw sa kalipay kag pagpasalamat sa imo.
{42:5} Ngaa bala nga nagapangasubo kag nagakatublag gid ako? Dapat magsalig ako sa imo. Huo, dayawon ko ikaw liwat, ikaw nga akon manluluwas kag Dios.
{42:6} Nasubuan gid ako; daw sa ginatabunan ako sang imo mga balod nga nagaginahod pareho sa nagahuganas
{42:7} nga busay. Gani ginadumdom ko ikaw diri sa duta sang Jordan kag Hermon, sa Bukid sang Mizar.
{42:8} Kon adlaw ginapakita mo, Ginoo, ang imo gugma, gani kon gab-i nagakanta ako bilang pangamuyo sa imo, O Dios sang akon kabuhi.
{42:9} O Dios nga akon palalipdan nga bato, nagasiling ako sa imo, “Ngaa nga ginakalimtan mo ako? Ngaa nga kinahanglan pa nga magkasubo ako tungod sa pagpamigos sa akon sang mga kaaway?”
{42:10} Daw sa nagakadugmok ang akon mga tul-an tungod sang pagpakahuya sa akon sang akon mga kaaway. Sagi sila hambal sa akon nga, “Diin na bala ang imo Dios?”
{42:11} Ngaa bala nga nagapangasubo kag nagakatublag gid ako? Dapat magsalig ako sa imo kag dayawon ko ikaw liwat, ikaw nga akon manluluwas kag Dios.
{43:1}  Pamatud-i, O Dios, nga wala ako sing sala, kag apini ako batok sa mga indi diosnon nga mga tawo. Luwasa ako sa dayaon kag malaot nga mga tawo.
{43:2} Ikaw, O Dios, ang akon mabakod nga dalangpan. Ngaa nga ginsikway mo ako? Ngaa nga kinahanglan pa nga magkasubo ako tungod sa pagpamigos sa akon sang mga kaaway?
{43:3} Pasanagi ako kag tudlui sang imo kamatuoran agod matuytuyan ako pabalik sa imo templo didto sa balaan nga bukid.
{43:4} Dayon magapalapit ako sa imo halaran, O Dios, ikaw nga nagahatag sa akon sang kalipay. Nagadayaw ako sa imo paagi sa pagtukar sang arpa, O Dios ko.
{43:5} Ngaa bala nga nagapangasubo kag nagakatublag gid ako? Dapat magsalig ako sa imo. Huo, dayawon ko ikaw liwat, ikaw nga akon manluluwas kag Dios.
{i44:1} Pangamuyo para sa Pagluwas sang Dios
{44:1} O Dios, nabatian namon ang ginsugid sang amon mga katigulangan parte sa imo mga ginhimo sang ila nga panahon, sang dugay na nga tiyempo,
{44:2} nga gintabog mo ang mga katawhan nga wala nagatuo sa imo kag ang amon mga katigulangan amo ang ginpaestar mo sa ila mga lugar. Ginpaantos mo ato nga mga katawhan pero ginpauswag mo ang amon mga katigulangan.
{44:3} Pero ang matuod, indi paagi sa armas kag ikasarang sang amon mga katigulangan nga nagmadinalag-on sila kag naangkon nila ang duta, kundi paagi sa imo gahom, ikasarang, kag kaayo, tungod kay ginahigugma mo sila.
{44:4} Ikaw ang akon Hari kag Dios nga nagadeklarar sang kadalag-an sa amon nga mga kaliwat ni Jacob.
{44:5} Paagi sa imo mapierdi namon ang amon mga kaaway.
{44:6} Wala ako nagasalig sa akon pana ukon espada nga makapadaog sa akon.
{44:7} Kay ikaw ang nagapadaog sa amon batok sa amon mga kaaway. Ginapakahuy-an mo ang mga nagakontra sa amon.
{44:8} Ipabugal ka namon permi, O Dios, kag dayawon namon sa wala sing katapusan.
{44:9} Pero karon, ginsikway mo na kami kag ginpakanubo. Wala mo na ginaupdi ang amon mga soldado.
{44:10} Ginpapalagyo mo kami sa amon mga kaaway. Kag ginpanguha nila ang amon mga pagkabutang.
{44:11} Gintugot mo nga magkalamatay kami pareho sa mga karnero nga ginpang-ihaw. Kag ginpalapta mo kami sa mga nasyon.
{44:12} Kami nga imo katawhan ginbaligya mo sing barato. Daw pareho lang nga wala kami sing pulos sa imo.
{44:13} Ginhimo mo kami nga makahuluya kag kaladlawan sa mga katupad namon nga mga nasyon.
{44:14} May mga hulubaton pa sila nga nagainsulto sa amon, kag nagalungo-lungo sila nga nagayaguta sa amon.
{44:15} Permi lang ako ginapakahuy-an. Kag wala na ako sing nawong nga iatubang,
{44:16} tungod sang mga ginasiling sang mga nagapakahuya kag nagainsulto sa akon, nga amo ang akon mga kaaway nga gusto magbalos sa akon.
{44:17} Natabo ini tanan sa amon bisan pa nga wala kami magkalipat sa imo, ukon maglapas sa imo kasugtanan.
{44:18} Wala kami magtalikod sa imo kag wala kami magsipak sa imo pamaagi.
{44:19} Pero gindugmok mo kami kag ginpabay-an sa madulom gid nga lugar nga sa diin nagaestar ang talunon nga mga ido.
{44:20} Kon ginkalimtan ka na namon, O Dios, kag nagapangamuyo kami sa iban nga mga dios,
{44:21} indi mo ayhan ini mahibaluan, sanglit nahibaluan mo man ang mga sekreto sa hunahuna sang tawo?
{44:22} Pero tungod sa amon pagtuo sa imo, ara kami permi sa katalagman sang kamatayon. Pareho kami sa mga karnero nga ilihawon.
{44:23} Sige na, Ginoo, maghulag ka na! Indi kami pagsikwaya hasta san-o.
{44:24} Ngaa nagapanago ka sa amon kag ginakalimtan mo ang amon pag-antos pati na ang pagpamigos sa amon?
{44:25} Nagkalatumba kami sa duta kag indi na makabangon.
{44:26} Sige na, buligi kami, luwasa kami tungod sang imo gugma sa amon.
{i45:1} Ang Kasal sang Hari
{45:1} Ang akon hunahuna napun-an sang matahom nga mga pulong samtang ginahambal ko ang akon binalaybay sa hari. Ang akon abilidad sa paghambal pareho sa abilidad sang isa ka maayo nga manunulat.
{45:2} Mahal nga Hari, ikaw ang pinakaguwapo sa tanan nga lalaki, kag nagahambal ka sang mga pulong nga makapaayo sa iban, kay ginabendisyunan ka permi sang Dios.
{45:3} Itaklos ang imo espada, maisog nga hari; gamhanan ka kag halangdon.
{45:4} Sa imo pagkahalangdon, magsalakay ka nga madinalag-on para sa kamatuoran kag sa hustisya sang mga ginapigos. Paagi sa imo gahom maghimo ka sang makatilingala nga mga buhat.
{45:5} Pilasa sang imo matalom nga mga pana ang mga tagipusuon sang imo mga kaaway. Magapasakop ang mga nasyon sa imo.
{45:6} Ang imo ginharian, O Dios, wala gid sing katapusan, kag matarong ang imo pagdumala sa imo ginharian.
{45:7} Naluyag ka sa matarong, pero naugot ka sa malain. Gani ginpili ka sang Dios, nga imo Dios, kag ginhatagan sang kalipay nga labaw sang sa ginhatag niya sa imo mga kaupdanan.
{45:8} Ang imo bayo mahamot sang pahamot nga mira, aloe kag kasia. Ginalipay ka sang huni sang mga instrumento sa imo palasyo nga may malahalon nga dekorasyon.
{45:9} Ang iban sang imo halangdon nga mga babayi mga anak sang mga hari. Sa imo tuo ara nagatindog ang imo mangin rayna nga nagasuksok sang alahas nga puro gid bulawan halin sa Ofir.
{45:10} Palangasaw-on sang hari, pamatii ang akon isiling: Kalimti ang imo mga kasimanwa kag mga paryente,
{45:11} kay nabihag ang hari sa imo katahom. Tahura siya kay agalon mo siya.
{45:12} Ang mga pumuluyo sang Tyre magadala sang mga regalo sa imo para mangin maayo ka sa ila, pati na ang mga pinakamanggaranon sa ila.
{45:13} Daw ano katahom sa imo sa sulod sang imo kuwarto. Ang imo bayo may borda nga bulawan.
{45:14} Sa imo matahom nga bayo, dal-on ka sa hari. Kag ang gindala sa imo nga mga dalaga magasunod sa imo bilang abay.
{45:15} Malipayon gid kamo samtang nagasulod kamo sa palasyo sang hari.
{45:16} Mahal nga Hari, ang imo kaliwat nga mga lalaki mangin mga hari man pareho sang ila mga katigulangan. Himuon mo sila nga mga pangulo sa bug-os nga duta.
{45:17} Ipadumdom ko ikaw sa tanan nga henerasyon. Gani dayawon ka sang mga nasyon hasta san-o.
{i46:1} Kaupod Naton ang Dios
{46:1} Ang Dios amo ang nagaprotektar kag nagahatag sa aton sang kusog. Handa gid siya permi nga magbulig sa tion sang kalisod.
{46:2} Gani indi kita magkahadlok bisan pa matay-og ang duta kag magkalatiphag ang mga bukid kag magkalahulog sa kadadalman sang dagat,
{46:3} ukon bisan pa ang dagat maghuganas kag maglinagumba ang mga balod, kag tungod sini ang mga bukid mag-uyog.
{46:4} May suba nga nagahatag sang kalipay sa siyudad sang Dios, ang balaan nga puluy-an sang Labing Mataas nga Dios.
{46:5} Ang Dios nagapuyo sa sini nga siyudad gani indi ini malaglag. Temprano pa magaabot ang Dios sa pagbulig sa sini nga siyudad.
{46:6} Nagaginual ang mga nasyon; nagatay-og ang mga ginharian. Sa singgit sang Dios daw matunaw sa kahadlok ang mga tawo sa kalibutan.
{46:7} Ang Ginoo nga Makagagahom kaupod naton. Ang Dios ni Jacob amo ang aton dalangpan.
{46:8} Dali, tan-awa ang mga binuhatan sang Ginoo, ang makatilingala nga mga butang nga iya ginahimo sa kalibutan.
{46:9} Ginapauntat niya ang mga inaway sa bug-os nga kalibutan. Ginapamali niya ang mga pana kag mga bangkaw, kag ginatutdan ang mga taming.
{46:10} Nagasiling siya, “Untata na ninyo ang pag-ilinaway. Kag kilalaha ninyo ako nga Dios. Kamo nga mga nasyon sa bug-os nga kalibutan magadayaw sa akon.”
{46:11} Ang Ginoo nga Makagagahom kaupod naton. Ang Dios ni Jacob amo ang aton dalangpan.
{i47:1} Ang Dios ang Hari sa Bug-os nga Kalibutan
{47:1} Tanan nga mga nasyon, magpalakpak kamo kag maghinugyaw sa Ginoo tungod sa kalipay.
{47:2} Daw ano ka talahuron ang Ginoo, ang Labing Mataas nga Dios. Gamhanan siya nga hari sa bug-os nga kalibutan.
{47:3} Ginapasakop niya sa amon nga mga Israelinhon ang mga nasyon.
{47:4} Ginpili niya para sa amon ang duta nga amon panublion, nga ginpabugal sang iya hinigugma nga si Jacob.
{47:5} Ang Dios nagapasaka sa iya trono samtang nagahinugyaw ang mga tawo sa kalipay kag nagatunog ang mga budyong.
{47:6} Magkanta kamo sang mga pagdayaw sa Dios. Magkanta kamo sang mga pagdayaw sa aton hari.
{47:7} Kay ang Dios amo ang hari sang bug-os nga kalibutan. Dayawa ninyo siya paagi sa mga kanta.
{47:8} Nagapungko siya sa iya balaan nga trono nga nagagahom sa mga nasyon.
{47:9} Nagatipon ang mga pangulo sang mga nasyon upod sa katawhan sang Dios ni Abraham. Kay ang mga pangulo sa kalibutan iya sang Dios. Dalayawon gid siya.
{i48:1} Zion, ang Siyudad sang Dios
{48:1} Gamhanan ang Ginoo nga aton Dios, kag takos gid nga dayawon sa iya siyudad nga ara sa iya balaan nga bukid.
{48:2} Matahom ang kataason sini kag nagahatag sang kalipay sa bug-os nga kalibutan. Ining balaan nga Bukid sang Zion amo ang siyudad sang Gamhanan nga Hari.
{48:3} Ara ang Dios sa mabakod nga mga parte sang Jerusalem kag napakita na niya sa mga pumuluyo sini nga siya ang ila dalangpan.
{48:4} Nagtipon ang mga hari sa pagsalakay sa Jerusalem,
{48:5} pero pagkakita nila sini, natingala gid sila kag nagpalalagyo sa kahadlok.
{48:6} Nagkurog sila sa kahadlok pareho sa babayi nga nagapasakit.
{48:7} Ginlaglag sila sang Dios pareho sa mga barko sang Tarshish nga ginwasak sang hangin nga halin sa sidlangan.
{48:8} Nabatian namon sadto ang mga ginpanghimo sang Dios kag karon nakita namon ini sa siyudad sang amon Dios, ang Ginoo nga Makagagahom. Palig-unon niya ini nga siyudad hasta san-o.
{48:9} O Dios, nagapamalandong kami sa imo gugma sa sulod sang imo templo.
{48:10} Bantog ikaw kag ginadayaw sang mga tawo sa bug-os nga kalibutan, tungod kay madinalag-on ka paagi sa imo gahom.
{48:11} Nagakalipay ang mga pumuluyo sang Zion kag ang mga pumuluyo sang iban nga mga banwa sang Juda, tungod sang imo matarong nga paghukom.
{48:12} Mga Israelinhon, libuta ninyo ang Zion kag isipa ang mga tore sini.
{48:13} Tan-awa ninyo sing maayo ang mga pader kag ang mabakod nga mga parte sang sini nga siyudad, agod nga masugiran ninyo ang masunod nga mga henerasyon
{48:14} nga ang Dios nga aton ginaalagad subong amo ang aton Dios sa wala sing katapusan. Siya ang magatuytoy sa aton hasta san-o.
{i49:1} Ang Kabuangan sang Pagsalig sa Manggad
{49:1} Magpamati kamo, tanan kamo nga mga katawhan nga nagapuyo diri sa kalibutan,
{49:2} dungganon man ukon kubos, manggaranon man ukon imol.
{49:3} Magahambal ako nga may kaalam kag magahunahuna ako sing mga mapuslanon.
{49:4} Mamati ako sang mga hulubaton kag isaysay ko ang ila kahulugan samtang ginatukar ko ang arpa.
{49:5} Wala ako mahadlok kon mag-abot ang katalagman, kon libutan ako sang malaot kag dayaon nga mga tawo 
{49:6} nga nagasalig kag nagapabugal sa ila manggad.
{49:7} Ang isa ka tawo indi gid makasarang sa pagbayad sa Dios para nga makapabilin siya nga buhi.
{49:8} Tungod kay puwerte kamahal sang kabuhi; wala gid sing bayad nga makaigo
{49:9} agod mabuhi ang tawo sa wala sing katapusan kag indi na mapatay.
{49:10} Kay makita sang tanan nga bisan ang mga maalam nagakalamatay, amo man ang mga buang-buang kag mga balingag. Kag kon mapatay na sila ibilin lang nila ang ila manggad sa iban.
{49:11} Ang ila lulubngan amo ang ila mangin balay sa wala sing katapusan. Dira sila magaestar hasta san-o bisan nga may ginapanag-iyahan sila nga mga duta.
{49:12} Bisan nga manggaranon pa ang tawo, mapatay lang siya gihapon pareho sa mga sapat.
{49:13} Amo ini ang dangatan sang mga tawo nga nagasalig sa ila kaugalingon, kag amo man ang dangatan sang mga nagasunod kag nagapati sa ila ginasiling.
{49:14} Napat-od na nga mapatay sila pareho sa mga karnero. Kag ang kamatayon amo ang magatuytoy sa ila sa lulubngan pareho sa manugbantay nga nagatuytoy sa mga karnero. Sa adlaw sang pagluwas sang Dios, magagahom sa ila ang mga nagakabuhi sing husto. Ang ila mga bangkay magakaladunot. Ang lulubngan amo ang ila mangin elistaran.
{49:15} Pero ako luwason sang Dios sa gahom sang kamatayon, kay kuhaon niya ako.
{49:16} Indi ka magkatublag kon ang iban nagamanggaranon, kon ang manggad sang ila pamilya nagadugang pa gid.
{49:17} Kay indi nila ina madala kon mapatay sila; ang ila manggad indi nila madala sa lulubngan.
{49:18} Bisan pa sa ila nga pagkabuhi ginakabig nila ang ila kaugalingon nga ginpakamaayo sang Dios, kag ginadayaw sila sang mga tawo tungod kay mainuswagon sila,
{49:19} isimpon man sila gihapon sa ila mga katigulangan nga nagkalamatay na, didto sa lugar nga indi nila makita ang kasanag.
{49:20} Ang manggaranon nga tawo nga wala sing paghangop sa kamatuoran mapatay pareho sa mga sapat.
{i50:1} Ang Matuod nga Pagsimba
{50:1} Ang Ginoo, nga makagagahom nga Dios, nagahambal kag nagapanawag sa mga tawo sa bisan diin nga parte sang kalibutan.
{50:2} Nagasilak siya halin sa Zion, ang siyudad nga wala gid deperensya ang iya katahom.
{50:3} Magaabot ang Dios kag indi siya maghipos lang. Sa una niya may makahalalit nga kalayo kag sa iya palibot may bagyo.
{50:4} Ginatawag niya ang kalangitan kag ang kalibutan nga magsaksi sa iya nga paghukom sa iya katawhan.
{50:5} Nagasiling siya, “Patipuna sa akon ang akon matutom nga katawhan nga naghimo sing kasugtanan sa akon paagi sa paghalad.”
{50:6} Nagapahayag ang kalangitan sang pagkamatarong sang Dios, kay siya ang nagahukom.
{50:7} Nagasiling pa ang Dios, “Kamo nga akon katawhan, pamatii ninyo ang akon isiling. Ako ang Dios, nga inyo Dios; magasaksi ako batok sa inyo nga mga taga-Israel.
{50:8} Wala ko kamo ginasaway sa inyo mga paghalad, ukon sa inyo mga halad nga ginasunog nga inyo permi ginahalad.
{50:9} Pero wala ako nagakinahanglan sang inyo turo nga mga baka kag mga kanding,
{50:10} kay akon ang tanan nga sapat: ang mga sapat sa kagulangan, ang mga baka sa linibo ka mga bukid,
{50:11} ang tanan nga pispis sa mga bukid, kag ang mga sapat sa latagon.
{50:12} Kon gutumon ako indi ko kamo pagpangayuan sang pagkaon, tungod kay akon ang kalibutan kag ang tanan nga ara sa sini.
{50:13} Nagakaon bala ako sang karne sang turo nga baka ukon nagainom sang dugo sang kanding? Siyempre wala.
{50:14} Ang ihalad ninyo sa akon, nga Labing Mataas nga Dios, amo ang pagpasalamat, kag tumana ninyo ang inyo mga promisa sa akon.
{50:15} Magpanawag kamo sa akon sa tion sang kalisod, kay luwason ko kamo, kag dayawon ninyo ako.”
{50:16} Pero sa mga malaot amo ini ang ginasiling sang Dios, “Wala kamo sang kinamatarong sa pagmitlang sang akon mga sugo kag kasugtanan.
{50:17} Ginakaugtan ninyo ang akon mga pagpanudlo; wala ninyo ginasapak ang akon mga ginahambal.
{50:18} Kon may makita kamo nga makawat nagapakig-abyan kamo sa iya, kag nagapakig-upod man kamo sa mga nagapanginbabayi kag nagapanginlalaki.
{50:19} Nagahambal kamo sing malain kag maabtik kamo maghambal sing binutig.
{50:20} Ginapakalain ninyo permi ang inyo mga utod.
{50:21} Sang ginhimo ninyo ini nga mga butang, naghipos lang ako, kag naghunahuna kamo nga pareho lang ako sa inyo. Pero sabdungon ko kamo kag ipakita ko sa inyo kon daw ano kamo kalaot.
{50:22} Pamatii ninyo ini, kamo nga nalipat sa Dios, kay kon indi, laglagon ko kamo nga wala sing may makaluwas sa inyo:
{50:23} Ang nagahalad sa akon sing pagpasalamat nagapadungog sa akon, kag ang nagabantay sang iya pagginawi luwason ko.”
{i51:1} Pangayo Patawad sa Dios
{51:1} Kaluoyi ako, O Dios, suno sa imo gugma. Panasa ang akon mga sala suno sa imo dako nga pagkabalaka sa akon.
{51:2} Hugasi ako sa akon kalautan; tinlui ako sa akon mga sala.
{51:3} Kay sa tanan nga tion ginahunahuna kag ginaako ko ang akon mga sala.
{51:4} Sa imo lang gid ako nakasala. Ginhimo ko ang mga butang nga ginakabig mo nga malaot. Gani husto ikaw sa imo mga ginhambal batok sa akon. Wala ka nagsala sa imo paghukom sa akon.
{51:5} Malaot ako kag nakasala halin pa sang akon pagkatawo.
{51:6} Ang matinud-anon nga tagipusuon amo ang imo luyag; tudlui ako nga mangin maalamon.
{51:7} Tinlui ako sa akon mga sala agod mangin matinlo ako. Hugasi ako agod mangin maputi gid ako.
{51:8} Pabatia ako sang kinalipay kag kinasadya; bisan pa ginadugmok mo ang akon mga tul-an kabay pa nga malipay ako liwat.
{51:9} Kuhaa ang akon mga sala; panasa ang tanan ko nga kalautan.
{51:10} Himua nga matinlo ang akon tagipusuon, O Dios, kag hatagi liwat ako sing matutom nga espiritu.
{51:11} Indi ako pagtabuga sa imo presensya, kag indi pagkuhaa ang imo balaan nga Espiritu sa akon.
{51:12} Ibalik sa akon ang kalipay nga nabatyagan ko sang ginluwas mo ako, kag hatagi ako sing matinumanon nga espiritu.
{51:13} Dayon tudluan ko ang mga makasasala sang imo mga pamaagi agod magbalik sila sa imo.
{51:14} Luwasa ako sa akon sala nga amo ang pagpatay, O Dios nga akon manluluwas, kag isugid ko sing mabaskog ang imo nga pagluwas.
{51:15} Ginoo, buligi ako nga maghambal sang mga pagdayaw sa imo, kag dayawon ko ikaw.
{51:16} Wala ka naluyag sa mga halad. Bisan maghalad ako sa imo sang halad nga ginasunog, indi ka malipay.
{51:17} Ang halad nga makapalipay sa imo, O Dios, amo ang kabuhi nga nagapaubos kag nagahinulsol sa iya mga sala. Ini nga klase sang halad indi mo pag-isikway.
{51:18} O Dios, pakamaayuha ang Zion, ang siyudad sang Jerusalem, kay malipay ka nga himuon ina. Patinduga liwat ang mga pader sini.
{51:19} Dayon magakalipay ka sa husto nga mga halad, lakip na ang mga halad nga ginasunog sing bug-os. Kag igahalad ang turo nga mga baka sa imo halaran.
{i52:1} Ang Paghukom kag ang Kaluoy sang Dios
{52:1} Kamo nga mga gamhanan nga mga tawo, ngaa nga ginapabugal ninyo ang inyo kalautan? Indi bala nga ang Dios maayo permi sa inyo?
{52:2} Nagaplano kamo sa paglaglag sa iban. Ang inyo dila pareho sa matalom nga labaha. Ang pagpangdaya amo ang inyo ginahimo.
{52:3} Ginahigugma ninyo ang malain imbes ang maayo, kag ang kabutigan imbes ang kamatuoran.
{52:4} Kamo nga mga dayaon, luyag ninyo nga pasakitan ang iban paagi sa inyo mga pulong.
{52:5} Sigurado nga laglagon kamo sang Dios sa wala sing katapusan. Dakpon niya kamo kag guyuron paguwa sa inyo mga balay. Kag bawion niya ang inyo kabuhi.
{52:6} Makita ini sang mga matarong kag matingala sila. Kadlawan nila kamo kag magasiling sila,
{52:7} “Tan-awa ninyo ang mga tawo nga wala nagasalig sa Dios bilang ila mabakod nga dalangpan. Sa baylo nagasalig sila sa ila madamo nga manggad kag naggamhanan pa gid sila paagi sa pagpanglaglag sa iban.”
{52:8} Pero ako iya pareho sa kahoy nga olibo nga nagatubo sa templo sang Dios. Nagasalig ako sa iya gugma sa wala sing katapusan.
{52:9} O Dios, pasalamatan ko ikaw hasta san-o tungod sang imo ginhimo. Magasalig ako sa imo kay maayo ka sa imo matutom nga katawhan.
{i53:1} Ang Kalaot sang mga Tawo
{53:1} (Salmo 14) Nagasiling ang mga buang-buang sa ila kaugalingon, “Wala sing Dios!” Malaot sila tanan kag makangilil-ad ang ila mga ginahimo. Wala sing bisan isa sa ila nga nagahimo sing maayo.
{53:2} Didto sa langit nagatan-aw ang Dios sa mga tawo sa pag-usisa kon bala may ara nga nakaintiendi sang kamatuoran kag nagadangop sa iya.
{53:3} Ang tanan nagbiya sa Dios kag palareho nga naglain ang ila kabuhi. Wala gid sing may nagahimo sing maayo bisan isa.
{53:4} Wala bala nakahibalo ining malaot nga mga tawo sang ila ginahimo? Siyempre nakahibalo! Ginakilkilan gani nila ang akon mga kasimanwa nga daw sa nagalamon lang sila sang pagkaon, kag wala sila nagapangamuyo sa Dios.
{53:5} Pero magakurog sila sa kahadlok nga wala pa gid nila maagyi sang una, kay laptahon sang Dios ang ila mga tul-an. Sila nga mga nagasalakay sa inyo nga mga Israelinhon pakahuy-an ninyo tungod kay ginsikway sila sang Dios.
{53:6} Kuntani magaabot na ang magaluwas sa Israel nga halin sa Zion. Daw ano ayhan ka malipayon ang mga Israelinhon, ang katawhan sang Dios, kon ibalik na niya ang ila maayo nga kahimtangan. kabihag.
{i54:1} Ang Dios amo ang Manugbulig
{54:1} O Dios, luwasa ako; paagi sa imo gahom pamatud-i nga wala ako sing sala.
{54:2} Pamatii ang akon mga pangamuyo
{54:3} kay ang mga taga-iban nga lugar nagasalakay sa akon agod patyon ako. Mga mapintas sila kag wala nagakilala sa imo.
{54:4} Pero sigurado ako nga ikaw, O Dios, amo ang nagabulig sa akon. Ikaw, Ginoo, ang akon salandigan.
{54:5} Kabay pa nga ang kalautan nga ginahimo sang akon mga kaaway magabalik sa ila. Sa imo katutom, O Dios, laglaga sila.
{54:6} Ginoo, magahalad ako sa imo sang halad nga kinabubut-on. Dayawon ko ikaw kay maayo ikaw.
{54:7} Kay hilwayon mo gid ako sa tanan ko nga kalisod, kag makita ko gid ang pagkapierdi sang akon mga kaaway.
{i55:1} Pangamuyo sang Tawo nga Ginluiban sang Iya Abyan
{55:1} Pamatii ang akon pangamuyo, O Dios; talupangda ang akon pagpangayo sang bulig.
{55:2} Pamatii kag sabta ako. Natublag ako sa akon mga palaligban.
{55:3} Nabalaka na ako sa mga pagpamahog kag pagpamigos sang akon malaot nga mga kaaway. Kay ginagamo nila ako kag ginadumtan sa ila kaakig.
{55:4} Puwerte ang kubakuba sang akon dughan. Ginakulbaan ako nga basi mapatay ako.
{55:5} Nagakurog ako sa kahadlok, sa puwerte gid nga kahadlok.
{55:6} Kon may pakpak lang kuntani ako pareho sa pating, malupad ako kag mangita sing palahuwayan.
{55:7} Malupad ako pakadto sa malayo nga kamingawan kag didto magapuyo.
{55:8} Magadali-dali ako sa pagpangita sang akon palanaguan agod magpanago sa kaakig sang akon mga kaaway nga daw sa mabaskog nga hangin ukon bagyo.
{55:9} Ginoo, laglaga ang akon mga kaaway; himua nga indi sila mag-intiendihanay. Kay nakita ko ang pagpamintas kag pag-ilinaway sa siyudad.
{55:10} Adlaw-gab-i nagakatabo ini bisan diin sa siyudad. Puno sang kalaot kag kagamo ang siyudad.
{55:11} Ang pagpanglaglag bisan diin lang; kag wala untat ang pagpamigos kag pagpangdaya sa mga karsada.
{55:12} Kon ang kaaway ko ang nagainsulto sa akon mabatas ko ini. Kon ang kontra ko ang nagapakanubo sa akon malikawan ko siya.
{55:13} Pero ang akon mismo kapareho, kaupod, kag suod nga abyan ang nagainsulto sa akon.
{55:14} Malapit kami anay sa isa kag isa, kag nagakadto kami sa templo sang Dios kaupod sang madamo nga mga tawo.
{55:15} Kabay pa nga gulpi lang mapatay ang akon mga kaaway. Kabay pa nga lamunon sila nga buhi sang lulubngan. Kay ang kalautan ara sa ila kag sa ila mga puluy-an.
{55:16} Pero ako iya nagapangayo sang bulig sa Ginoong Dios kag ginaluwas niya ako.
{55:17} Aga, udto, kag gab-i nagareklamo ako kag nagaugayong, kag ginapamatian niya ako.
{55:18} Luwason niya ako nga indi ako maano sa akon pagpakig-away, bisan madamo ang nagakontra sa akon.
{55:19} Ang Dios nga nagahari sa wala sing katapusan magapamati sa akon kag paubuson niya ang akon mga kaaway. Ini sila wala sing pagbag-o kag wala nagatahod sa Dios.
{55:20} Ang akon abyan sadto nagkontra sa iya mga abyan; wala niya gintuman ang iya mga ginpromisa.
{55:21} Malulo kag manami siya maghambal, pero may pagdumot sa iya tagipusuon, kag ang iya mga ginahambal makapilas gali pareho sa matalom nga espada.
{55:22} Itugyan sa Ginoo ang imo mga palaligban, kay atipanon niya ikaw. Indi niya pagpabay-an ang mga matarong hasta san-o.
{55:23} Pero ang mga manugpatay kag mga dayaon ihaboy niya sa lugar sang mga patay, sa wala pa magtunga-tunga ang ila kabuhi. Pero ako iya, magasalig sa Dios.
{i56:1} Pangamuyo nga may Pagsalig sa Dios
{56:1} Kaluoyi ako, O Dios, kay ginasalakay ako sang akon mga kaaway. Wala untat ang pagpaantos nila sa akon.
{56:2} Sige-sige ang pagsalakay sang akon mga kaaway. Madamo ang nagakontra sa akon, Labing Mataas nga Dios.
{56:3} Kon nahadlok ako, magasalig ako sa imo.
{56:4} O Dios, ginadayaw ko ikaw tungod sa imo promisa. Indi ako mahadlok kay nagasalig ako sa imo. Indi makahalit ang tawo sa akon.
{56:5} Permi ginatiko sang akon mga kaaway ang akon ginasiling. Ang ila lang permi nga ginaplano amo ang paghalit sa akon.
{56:6} Nagatipon sila kag nagapanago, kag ginabantayan nila ang tanan ko nga ginahimo sa tuyo nga patyon nila ako.
{56:7} O Dios, indi sila pagpalikawa sa silot sang ila kalautan. Sa imo kaakig laglaga ina nga mga katawhan.
{56:8} Nahibaluan mo ang akon pagkatublag. Ginatandaan mo ang akon mga paghibi. Indi bala ginlista mo ini sa imo libro?
{56:9} Kon magpanawag ako sa imo, O Dios, magapalagyo ang akon mga kaaway. Ini naeksperiensyahan ko, tungod kay ikaw, O Dios, nagadampig sa akon.
{56:10} Ginoong Dios, ginadayaw ko ikaw tungod sang imo promisa.
{56:11} Indi ako mahadlok kay nagasalig ako sa imo. Indi makahalit ang tawo sa akon.
{56:12} Tumanon ko, O Dios, ang akon promisa sa imo. Ihalad ko ang akon halad sang pagpasalamat sa imo.
{56:13} Kay ginluwas mo ako sa kamatayon, kag wala mo gintugot nga mapierdi ako, agod magkabuhi ako sa imo, O Dios, sa kabuhi nga masanag.
{i57:1} Pangamuyo para sa Bulig sang Dios
{57:1} O Dios, kaluoyi ako kay sa imo ako nagapangayo sang proteksyon pareho sa mga buto sang pispis nga nagapanago sa idalom sang mga pakpak sang ila iloy. Magapangayo ako sang proteksyon sa imo hasta nga matapos ang mga katalagman.
{57:2} Nagapanawag ako sa imo, Labing Mataas nga Dios, sa imo nga nagatuman sang imo katuyuan sa akon.
{57:3} Halin sa langit, magapadala ka sang bulig sa pagluwas sa akon. Pakahuy-an mo ang mga nagasalakay sa akon. Ipakita mo ang imo gugma kag katutom sa akon.
{57:4} Ginalibutan ako sang mga kaaway nga pareho sa mga leon nga handa sa pagtukob. Ang ila mga ngipon amo ang mga bangkaw kag mga pana. Ang ila mga dila amo ang matalom nga mga espada.
{57:5} Ipakita, O Dios, ang imo pagkagamhanan sa kalangitan kag sa bug-os nga kalibutan.
{57:6} Natublag ako kay nagbutang ang akon mga kaaway sang siod sa akon mga alagyan. Nagkutkot man sila sang buho sa akon alagyan, pero sila man mismo ang nahulog sa sadto nga buho.
{57:7} O Dios, nagasalig gid ako sa imo. Kantahan ko ikaw sang mga pagdayaw.
{57:8} Magabugtaw ako samtang nagapamanagbanag, kag ihanda ko ang akon kaugalingon kag ang akon instrumento nga may mga kuwerdas sa pagdayaw sa imo.
{57:9} Ginoo, dayawon ko ikaw sa tunga sang mga katawhan. Kantahan ko ikaw sa tunga sang mga taga-iban nga nasyon.
{57:10} Kay ang imo gugma kag katutom indi gid matakos; mas mataas pa ini sa kalangitan.
{57:11} Ipakita, O Dios, ang imo pagkagamhanan sa kalangitan kag sa bug-os nga kalibutan.
{i58:1} Malaglag ang mga Malaot
{58:1} Kamo nga mga pangulo, matarong bala ang inyo paghukom sa mga tawo?
{58:2} Indi! Kay ang inyo lang ginahunahuna amo ang paghimo sang malain. Nagapanghalit kamo sa inyo lugar.
{58:3} Ang mga malaot nagapalayo sa Dios kag nagabutig halin pa sang ila pagkatawo.
{58:4} Dalitan sila pareho sa mga man-og. Pareho sila sa
{58:5} kobra nga indi magpamati sa tingog sang hanas nga manug-anta.
{58:6} Ginoong Dios, kuhaa ang ila ikasarang sa pagpanghalit nga daw sa nagabingaw ka sang mga ngipon sang mga leon.
{58:7} Madula kuntani sila pareho sa tubig nga nagakahubas, kag kon magpana sila, indi kuntani sila makaigo.
{58:8} Mangin pareho kuntani sila sa taklong nga daw sa nagakatunaw ang iya lawas samtang nagakamang, ukon pareho sa bata nga natawo nga patay, nga wala nakakita sang kasanag.
{58:9} Laglaga sila, bata man ukon tigulang. Laglaga sila nga mas madasig pa sa pag-init sang kolon nga ginadabukan sang mga kahoy-kahoy.
{58:10} Malipay ang mga matarong kon makita nila nga ginabalusan mo ang mga malaot kag magkalamatay sila.
{58:11} Dayon magasiling ang mga tawo, “Matuod gid man nga may padya para sa mga matarong kag may Dios nga nagahukom sa mga tawo sa kalibutan.”
{i59:1} Pangamuyo Para sa Bulig sang Dios Batok sa mga Malaot
{59:1} O Dios, luwasa ako sa akon mga kaaway; protektari ako sa mga nagakontra sa akon.
{59:2} Luwasa ako sa malaot nga mga tawo nga manugpatay.
{59:3} Ginoo, tan-awa kon paano sila nagahulat sa pagpatay sa akon bisan wala ako nakasala sa ila.
{59:4} Wala ako sing may nahimo nga sala, pero handa sila sa pagsalakay sa akon. Sige na, Ginoong Dios nga Makagagahom, Dios sang
{59:5} Israel, talupangda ako kag buligi. Siluti na ang mga katawhan nga wala nagatuo sa imo. Indi pagkaluoyi ang malaot nga mga traidor.
{59:6} Nagabalik sila kon gab-i nga nagangurob pareho sa ido samtang nagalibot sa siyudad.
{59:7} Pamatii ang ila ginapanghambal; makasakit ini pareho sa espada. Nagasiling pa sila, “Wala sing may makabati sa amon.”
{59:8} Pero ginakadlawan mo lang sila, Ginoo, ginasuyaan mo sila tanan nga wala nagatuo sa imo.
{59:9} O Dios, ikaw ang akon kusog; magahulat ako sa imo kay ikaw ang akon dalangpan,
{59:10} kag ikaw ang Dios nga nagahigugma sa akon. Pangunahan mo ako kag ipakita mo sa akon ang pagkapierdi sang akon mga kaaway.
{59:11} Pero indi sila pagpatya gulpi agod indi malipatan sang akon katawhan kon paano mo ginasilutan ang imo mga kaaway. Ginoo nga amon manugprotektar, patalanga kag laglaga ang akon mga kaaway paagi sa imo gahom.
{59:12} Nagapakasala sila sa ila ginahambal, gani kabay pa nga masiod sila sa ila pagkabugalon. Nagapakamalaot sila kag nagabinutig,
{59:13} gani sa imo kaakig, laglaga sila hasta nga magakaladula sila. Dayon mahibaluan sang bug-os nga kalibutan, nga ikaw, O Dios, nagahari sa Israel.
{59:14} Nagabalik ang akon kaaway kon gab-i nga nagangurob pareho sa ido samtang nagalibot sa siyudad.
{59:15} Pareho sila sang ido nga nagalibot-libot sa pagpangita sang pagkaon, kag nagataghol kon indi mabusog.
{59:16} Pero ako iya magakanta parte sa imo kusog. Kada aga magakanta ako sing mabaskog parte sa imo gugma. Tungod kay ikaw ang akon dalangpan, ang nagaprotektar sa akon sa tion sang kalisod.
{59:17} O Dios, ikaw ang akon kusog; magakanta ako sang mga pagdayaw sa imo kay ikaw ang akon dalangpan, ang Dios nga nagahigugma sa akon.
{i60:1} Pangamuyo para sa Bulig sang Dios
{60:1} O Dios, ginsikway mo kami kag ginpapierdi. Naakig ka sa amon, pero karon talupangda kami.
{60:2} Gintay-og mo kag ginpalitik ang duta sang Israel, pero karon nagapangabay ako sa imo nga kay-uhon mo ini kay daw marumpag na ini.
{60:3} Ginapaantos mo sing puwerte gid kami nga imo katawhan. Nagadalang-dalang kami; daw pareho lang nga ginhubog mo kami sang bino.
{60:4} Pero ginapaandaman mo man kami nga nagatahod sa imo agod makalikaw kami sa mga pana sang kaaway.
{60:5} Luwasa kami paagi sa imo gahom. Sabta ang amon mga pangamuyo agod maluwas kami nga imo mga hinigugma.
{60:6} O Dios, nagsiling ka didto sa imo templo, “Magadaog ako; bahinon ko ang Shekem kag ang Kapatagan sang Sucot kag ipanagtag sa akon katawhan.
{60:7} Akon ang Gilead subong man ang Manase. Ang Efraim amo ang akon manugdepensa, kag ang Juda amo ang akon manugdumala.
{60:8} Ang Moab akon suluguon kag ang Edom akon ginapanag-iyahan. Nagasinggit ako sang kadalag-an batok sa Filistia.”
{60:9} Sin-o ang magadala sa akon sa Edom kag sa siyudad sini nga napalibutan sang mga pader?
{60:10} Indi bala ikaw, O Dios, nga nagsikway sa amon kag wala na nagaupod sa amon mga soldado?
{60:11} Buligi kami batok sa amon mga kaaway, kay wala sing pulos ang bulig sang tawo.
{60:12} Magadaog kami paagi sa imo bulig, O Dios, kay pierdihon mo ang amon mga kaaway.
{i61:1} Pangamuyo para sa Proteksyon sang Dios
{61:1} Pamatii ang akon pagpanawag, O Dios, pamatii ang akon pagpangamuyo.
{61:2} Diri sa malayo gid nga lugar nagapanawag ako sa imo tungod nga nadulaan ako sang paglaom. Dal-a ako sa lugar nga wala sing peligro,
{61:3} kay ikaw amo ang nagaprotektar sa akon; pareho ka sang tore nga nagaprotektar sang siyudad batok sa mga kaaway.
{61:4} Paestara ako sa imo templo hasta san-o kag protektari ako pareho sang pagprotektar sang pispis sa iya mga buto sa idalom sang iya mga pakpak.
{61:5} Kay nabatian mo, O Dios, ang akon mga promisa sa imo kag ginhatagan mo ako sang mga butang nga ginahatag mo sa mga nagatahod sa imo.
{61:6} Palawiga ang kabuhi sang hari kag paharia siya hasta san-o paagi sa iya mga kaliwat.
{61:7} Kabay pa nga maghari siya hasta san-o nga ginaupdan mo, O Dios. Protektari siya sang imo gugma kag katutom.
{61:8} Dayon magakanta ako permi sang mga pagdayaw sa imo kag tumanon ko permi ang akon promisa sa imo.
{i62:1} Magsalig sa Proteksyon sang Dios
{62:1} Sa Dios lang ako may kapahuwayan; ang akon kaluwasan nagahalin sa iya.
{62:2} Siya lang ang akon palalipdan nga bato kag manluluwas. Siya ang akon dalangpan, gani indi gid ako matublag.
{62:3} Kamo tanan nga akon mga kaaway, hasta san-o pa bala ang inyo pagsalakay sa akon agod laglagon ako? Pareho ako sa pader nga daw marumpag ukon sa kudal nga nagahilay.
{62:4} Gusto lang ninyo nga pahalinon ako sa akon mataas nga posisyon. Nagakalipay kamo sa pagbinutig. Nagahambal kamo sing maayo sa akon pero sa sulod sang inyo tagipusuon ginapakamalaot ninyo ako.
{62:5} Sa Dios lang ako makaangkon sang kapahuwayan kay ginahatagan niya ako sang paglaom.
{62:6} Siya lang ang akon palalipdan nga bato kag manluluwas. Siya ang akon dalangpan, gani indi ako matublag.
{62:7} Ara sa Dios ang akon kaluwasan kag kadungganan. Siya ang akon mabakod nga palalipdan nga bato, ang akon manugprotektar.
{62:8} Kamo nga mga katawhan sang Dios, magsalig kamo sa iya sa tanan nga tion! Isugid sa iya ang tanan ninyo nga palaligban kay siya ang nagaprotektar sa aton.
{62:9} Ang mga tawo, dungganon man ukon kubos, indi masaligan. Palareho lang sila nga wala sing pulos; mamag-an pa sila sa hangin.
{62:10} Indi kamo magsalig sa pagpanguwarta. Indi kamo maglaom nga may makuha kamo paagi sa pagpangawat. Bisan magdugang pa ang inyo manggad, indi ini pagsaligi.
{62:11} Indi lang kaisa nga nabatian ko nga nagsiling ang Dios nga sa iya ang gahom
{62:12} kag ang gugma. Sigurado nga magabalos ang Ginoo sa mga tawo suno sa ila mga binuhatan.
{i63:1} Paghandom sa Dios
{63:1} O Dios, ikaw ang akon Dios kag aga pa ako nagadangop sa imo. Nauhaw ang akon bug-os nga kabuhi sa imo. Daw ara ako sa mamala nga duta nga wala sing tubig.
{63:2} Nakita ko gid ang imo pagkagamhanan kag pagkahalangdon sa imo templo.
{63:3} Dayawon ko ikaw tungod kay ang imo gugma mas bilidhon pa sang sa kabuhi.
{63:4} Pasalamatan ko ikaw samtang nagakabuhi ako. Bayawon ko ang akon mga kamot sa pagpangamuyo sa imo.
{63:5} Mangin kontento ako pareho sa tawo nga busog gid sa punsyon. Kag magadayaw ako sa imo nga nagahugyaw sa kalipay.
{63:6} Samtang nagahigda ako ginadumdom ko ikaw. Sa bilog nga gab-i nagapamalandong ako sa imo,
{63:7} kay ikaw ang nagabulig sa akon. Magahugyaw ako sa kalipay samtang ginaprotektaran mo ako pareho sang pagprotektar sang pispis sa iya mga buto sa idalom sang iya mga pakpak.
{63:8} Nagapalapit ako sa imo, kag ginauyatan mo ako agod indi ako maano.
{63:9} Ang nagatinguha sa pagpatay sa akon magakadto sa lugar sang mga patay.
{63:10} Magakalamatay sila sa inaway, kag ang ila mga bangkay kaunon sang talunon nga mga ido.
{63:11} Magakalipay ang hari tungod sa ginhimo sang Dios sa iya. Magakalipay man ang tanan nga nagapromisa sa ngalan sang Dios. Pero pahipuson sang Dios ang mga baba sang mga butigon.
{i64:1} Silot sa mga Malaot
{64:1} O Dios, pamatii ang akon reklamo. Tipigi ang akon kabuhi sa pagpamahog sang akon mga kaaway.
{64:2} Protektari ako sa malain nga plano sang sinang grupo sang mga malaot.
{64:3} Masakit sila kon maghambal, daw pareho ini sa espada kag pana.
{64:4} Maabtik sila maghambal sing masakit sa mga tawo nga wala sing kasawayan, kag wala sila nahadlok maghambal sini.
{64:5} Nagahangkatanay sila nga himuon nila ang ila malain nga mga plano. Kag ginaplanohan nila kon diin nila ibutang ang ila mga siod. Nagasiling sila, “Wala sing may makakita sini.”
{64:6} Nagaplano sila sing malain kag nagasiling sila, “Maayo gid ang aton plano!” Indi gid matungkad ang hunahuna kag tagipusuon sang tawo!
{64:7} Pero panaon sila sang Dios, kag sa hinali lang mapilasan sila.
{64:8} Pagalaglagon sila sang Dios tungod sang ila mga ginapanghambal. Ang tanan nga makakita sa ila magalungo-lungo sa pagyaguta sa ila.
{64:9} Dayon mahadlok ang tanan nga tawo. Pamalandungan nila ang mga ginhimo sang Dios. Kag isugid nila ini.
{64:10} Magakalipay kag magadayaw sa Ginoo ang tanan nga matarong tungod sa ginhimo niya. Kag magapangayo sila sang proteksyon sa iya.
{i65:1} Ginasabat sang Dios ang Pangamuyo
{65:1} O Dios, dapat ka namon dayawon sa Zion! Kag tumanon namon ang amon promisa sa imo.
{65:2} Ang tanan nga tawo magapalapit sa imo kay ginasabat mo ang mga pangamuyo.
{65:3} Kon parte sa amon mga sala, bisan madamo ini, ginapatawad mo gihapon.
{65:4} Bulahan ang tawo nga imo ginpili kag gin-imbitar nga magpuyo sa imo templo. Maayawan kami sang maayo nga mga butang sa imo balay nga amo ang imo balaan nga templo.
{65:5} O Dios nga amon manluluwas, ginasabat mo kami paagi sa makatilingala nga pagluwas mo sa amon. Ikaw ang paglaom sang tanan nga tawo, bisan ang sa pinakamalayo nga parte sang kalibutan kag sa pinakamalayo nga dagat.
{65:6} Gamhanan ka kag ginpahamtang mo ang mga bukid paagi sa imo gahom.
{65:7} Ginapalinong mo ang huganas sang mga balod sa dagat kag ang kinagula sang mga katawhan.
{65:8} Nahadlok sa imo ang mga tawo bisan pa atong nagaestar sa malayo nga lugar tungod sa imo makatilingala nga mga binuhatan. Ang imo hinimuan makapahugyaw sa mga tawo sa bug-os nga kalibutan tungod sa kalipay.
{65:9} Ginaatipan mo ang duta kag ginapadal-an sang ulan; ginhimo mo ini nga mapinatubason. Ang imo mga sapa, O Dios, wala nagakahubas, kag ginahatagan mo sang patubas ang mga tawo. Ginapreparar mo ang duta nga maghatag sang patubas.
{65:10} Ginapaulanan mo sing maayo ang naarado nga duta hasta nga maghumok ini, kag ginapakamaayo mo ang mga tanom nga nagatubo.
{65:11} Ginapabugana mo ang mga patubas sa tion sang tig-alani. Ang bisan diin nga lugar nga agyan mo makaangkon sang kabuganaan.
{65:12} Ang mga palahalban sa kamingawan bugana sang hilamon; ang mga bukid daw sa mga tawo nga nagakalipay.
{65:13} Ang mga palahalban puno sang mga kasapatan; ang mga kapatagan natabunan sang mga uhay. Ini nga mga lugar daw sa mga tawo nga nagahinugyaw kag nagakanta sa kalipay.
{i66:1} Pagdayaw kag Pagpasalamat
{66:1} Kamo nga mga katawhan sa bug-os nga kalibutan, maghinugyaw kamo sa Dios sa kalipay.
{66:2} Magkanta kamo sang mga pagdayaw sa iya. Padunggi ninyo siya paagi sa inyo mga pagdayaw.
{66:3} Hambali ninyo siya, “O Dios, daw ano ka makatilingala ang imo mga binuhatan. Tungod sa imo dako nga gahom, ang imo mga kaaway nagaluhod sa imo sa kahadlok.
{66:4} Ang tanan nga katawhan sa bug-os nga kalibutan magasimba sa imo. Magakanta sila sang mga pagdayaw sa imo.”
{66:5} Dali kamo, kag tan-awa ninyo ang makatilingala nga mga ginhimo sang Dios sa mga tawo.
{66:6} Ginpamala niya ang dagat; kag gintabok sang aton mga katigulangan ang suba nga nagalakat lang. Sa sadtong ginhimo sang Dios magkalipay kita.
{66:7} Nagahari siya sa wala sing katapusan paagi sa iya gahom, kag ginapanilagan niya ang mga nasyon. Dapat ang mga nagarebelde sa Dios indi magpabugal sang ila kaugalingon.
{66:8} Mga katawhan, dayawa ninyo ang Dios! Ipabati ang inyo pagdayaw sa iya.
{66:9} Ginatipigan niya ang aton kabuhi; kag wala siya magtugot nga malaglag kita.
{66:10} Sa pagkamatuod, gintilawan mo kami, O Dios; gintinluan mo kami pareho sa pilak nga ginpapuraw sa kalayo.
{66:11} Ginpasiod mo kami kag ginpapas-an sang mabug-at nga mga karga.
{66:12} Ginpatapakan mo kami sa amon mga kaaway; daw sa nag-antos kami sa kalayo ukon baha. Pero karon ginbutang mo kami sa maayo nga kahimtangan.
{66:13} Magahalad ako sa imo templo sang mga halad nga ginasunog. Tumanon ko ang akon mga promisa sa imo
{66:14} nga ginsiling ko sang ara ako sa kalisod.
{66:15} Magahalad ako sa imo sang matambok nga mga sapat bilang halad nga ginasunog, pareho sang karnero, turo nga baka, kag kanding.
{66:16} Dali kamo kag pamati, tanan kamo nga nagatahod sa Dios, kay sugiran ko kamo kon ano ang iya ginhimo sa akon.
{66:17} Nagpangayo ako sang bulig sa iya kag gindayaw ko siya.
{66:18} Kon ginpabay-an ko lang ang akon mga sala wala kuntani nagpamati ang Ginoo sa akon.
{66:19} Pero nagpamati gid ang Dios sa akon; ginpamatian niya ang akon pangamuyo.
{66:20} Dalayawon ang Dios, kay wala niya pagsikwaya ang akon pangamuyo, kag ginahigugma gid niya ako.
{i67:1} Kanta sa Pagpasalamat
{67:1} O Dios, kaluoyi kag pakamaayuha kami. Ipakita sa amon ang imo kaayo
{67:2} agod mahibaluan sang tanan nga nasyon sa kalibutan ang imo pamaagi kag kaluwasan.
{67:3} Kabay pa nga dayawon ka sang tanan nga katawhan, O Dios.
{67:4} Kabay pa nga magkinasadya kag magkinanta sa kalipay ang tanan nga katawhan sa kalibutan tungod kay matarong ang imo paghukom sa ila kag ginatuytuyan mo sila.
{67:5} Kabay pa nga dayawon ka sang tanan nga katawhan, O Dios.
{67:6} Kabay pa nga magapatubas ang duta. Kabay pa nga pakamaayuhon kita sang aton Dios.
{67:7} Kag kabay pa nga ang tanan nga tawo sa bug-os nga kalibutan magatahod sa iya.
{i68:1} Kanta parte sa Kadalag-an
{68:1} Sige na, O Dios, laptaha ang imo mga kaaway. Kabay pa nga magpalagyo sila.
{68:2} Tabuga sila pareho sa aso nga ginapalid sang hangin. Laglaga sila nga mga malaot sa imo presensya, pareho sa kandila nga nagakatunaw sa kalayo.
{68:3} Pero ang mga matarong magahinugyaw sa kalipay sa imo presensya.
{68:4} Kantahi ninyo ang Dios, kantahi ninyo siya sang mga pagdayaw. Dayawa ninyo siya nga nagasakay sa panganod. Ang iya ngalan amo ang Ginoo; magkalipay kamo sa iya presensya.
{68:5} Ang Dios, nga nagapuyo sa iya balaan nga templo, nagaatipan sa mga ilo kag nagaprotektar sa mga balo nga babayi.
{68:6} Ginahatagan niya sang pamilya ang mga nagaisahanon kag ginahilway niya sing malipayon ang mga ginbihag. Pero ang mga rebelde magaestar sa mamala kag mainit nga duta.
{68:7} O Dios, sang ginpangunahan mo ang imo katawhan sa pagpanglakaton sa kamingawan,
{68:8} nagtay-og ang duta kag nag-ulan tungod nga nag-abot ka, O Dios sang Israel, ikaw nga nagpahayag sa Sinai.
{68:9} Nagpadala ka sang bugana nga ulan kag naulanan ang mamala nga duta nga ginhatag mo sa imo katawhan.
{68:10} Dira sila nag-estar, kag sa imo kaayo ginhatagan mo ang mga imol sang ila mga kinahanglanon.
{68:11} Nagpadala ka, Ginoo, sang mensahi, kag ginpamalita ini sang madamo nga mga babayi:
{68:12} “Nagpalalagyo ang mga hari kag ang ila mga soldado, kag ang ila mga pagkabutang ginpartida sang mga babayi sang Israel.
{68:13} Bisan ang mga nagpabilin sa toril sang mga karnero ginpartihan sang mga imahen sang pating nga ang mga pakpak nahaklapan sang pilak kag ang punta sang pakpak nahaklapan sang puro nga bulawan.”
{68:14} Sang ginpalapta sang Dios nga Makagagahom ang mga hari, daw sa mga yelo ini nga nagtupa sa Bukid sang Zalmon.
{68:15} Pagkatahom sang bukid sang Bashan, madamo ini sang mga bungtod.
{68:16} Ngaa nahisa ini sa bukid nga ginpili sang Dios nga iya pagapuy-an hasta san-o?
{68:17} Nag-abot ang Ginoo sa iya templo halin sa Sinai kaupod ang iya linibo ka mga karwahe.
{68:18} Pagsaka niya sa mataas nga lugar madamo nga mga bihag ang iya gindala kag nagbaton siya sang mga regalo halin sa mga tawo, bisan sa rebelde nga mga tawo. Kag didto magapuyo ang Ginoong Dios.
{68:19} Dalayawon ang Ginoo, ang Dios nga aton manluluwas, kay adlaw-adlaw ginabuligan niya kita sa aton mga problema.
{68:20} Ang aton Dios, Dios nga nagaluwas. Siya ang Ginoong Dios nga nagaluwas sa aton sa kamatayon.
{68:21} Sigurado gid nga dugmukon sang Dios ang ulo sang iya mga kaaway nga nagapadayon sa pagpakasala.
{68:22} Nagsiling ang Ginoo, “Pabalikon ko ang akon mga kaaway halin sa Bashan; pabalikon ko sila halin sa kadadalman sang dagat,
{68:23} agod pamatyon sila kag tasak-tasakon ninyo ang ila dugo kag ang inyo mga ido makapaayaw sa pagdilap sang ila dugo.”
{68:24} O Dios kag Hari ko, nakita sang tanan ang imo parada sang pagdaog pakadto sa imo templo.
{68:25} Ara sa una ang mga manugkanta kag sa ulihi ang mga musikero; sa tunga nila amo ang mga dalaga nga nagapatunog sang ila mga tamborin.
{68:26} Nagasinggit sila, “Dayawa ninyo ang Dios sa inyo mga pagtililipon! Dayawa ninyo ang Ginoo, kamo nga mga kaliwat ni Israel!”
{68:27} Nagauna ang gamay nga tribo ni Benjamin, sunod amo ang mga pangulo sang Juda upod sang ila grupo, kag sunod amo ang mga pangulo sang Zebulun kag Naftali.
{68:28} O Dios, ipakita ang imo gahom pareho sang ginhimo mo sang una sa amon.
{68:29} Tungod sang imo templo sa Jerusalem magadala ang mga hari sang mga regalo sa imo.
{68:30} Sabdunga inang nasyon nga pareho sa mabangis nga sapat sa mga bugang. Sabdunga man ang mga katawhan nga pareho sa turo nga mga baka nga kaupod sang mga tinday hasta nga magsurender sila kag maghalad sang ila mga pilak sa imo. Laptaha ang mga katawhan nga nalipay sa inaway.
{68:31} Magapasakop ang mga taga-Egipto sa imo. Ang mga taga-Etiopia magadali-dali hatag sang ila mga regalo sa imo.
{68:32} Magkanta kamo sa Dios, kamo nga mga pumuluyo sang mga ginharian sa kalibutan. Magkanta kamo sang pagdayaw sa Ginoo
{68:33} nga nagasakay sa kalangitan nga ara na sadto pa. Pamatii ninyo ang iya nagadaguob nga tingog.
{68:34} Ibantala ninyo ang pagkagamhanan sang Dios nga nagahari sa Israel. Ang kalangitan nagapakita sang iya pagkagamhanan.
{68:35} Makatilingala ang Dios sang Israel samtang nagapaguwa siya sa iya balaan nga puluy-an. Ginahatagan niya sang gahom kag kusog ang iya katawhan. Dalayawon ang Dios!
{i69:1} Pangamuyo sang Tawo nga Ginahingabot
{69:1} Luwasa ako, O Dios, kay pareho ako sa tawo nga daw malumos na.
{69:2} Daw sa nagasalop ako sa madalom nga lutak kag wala ako sing may matungtungan. Daw ara ako sa madalom nga tubig kag ginatabunan sang mga balod.
{69:3} Nakapoy na ako sa pagpangayo sang bulig kag masakit na ang akon tutunlan. Nagapalangdulom na ang akon panulok sa pagpaabot sang imo bulig, O Dios.
{69:4} Madamo ang nagakontra kag luyag magpatay sa akon nga wala sing kabangdanan. Mas madamo pa sila sa akon buhok. Ginapilit nila ako sa pag-uli sang mga butang nga wala ko ginkawat.
{69:5} Nahibaluan mo, O Dios, ang akon mga kabuangan; ang akon mga sala wala matago sa imo.
{69:6} O Ginoong Dios nga Makagagahom, Dios sang Israel, kabay pa nga indi mahuy-an ang mga nagasalig kag nagadangop sa imo tungod sa akon.
{69:7} Kay tungod sa imo ginainsulto kag ginapakahuy-an ako.
{69:8} Pareho ako sang dumuluong sa akon mga kadugo; daw estranghero ako sa akon mga utod.
{69:9} Tungod sang akon pagpakamahal sa imo templo, ginalaglag ako. Ang mga insulto sang mga tawo sa imo ginbatyag ko.
{69:10} Kon nagahibi ako kag nagapuasa, ginapakahuy-an nila ako.
{69:11} Kon nagasuksok ako sang sako sa pagpakita nga nagapangasubo ako, ginayaguta nila ako.
{69:12} Ginalibak ako sang mga tawo nga nagapulungko sa puwertahan sang siyudad, kag ang mga hubog nagakumpuso sang mga pangyaguta nga mga kanta parte sa akon.
{69:13} Pero nagapangamuyo ako sa imo, Ginoo. Sa tion nga kaluoyan mo ako, sabta ang akon pangamuyo suno sa imo dako nga gugma sa akon. Tungod nga matutom ka sa pagluwas,
{69:14} buligi ako nga indi ako magsalop sa lutak. Luwasa ako sa mga nagakontra sa akon nga daw sa ginaluwas mo ako sa madalom nga tubig.
{69:15} Indi pagtuguti nga tabunan ako sang mga balod ukon mapatay ako.
{69:16} Sabta ako, Ginoo, tungod sang imo kaayo kag gugma sa akon. Talupangda ako suno sa imo dako nga kaluoy sa akon.
{69:17} Indi ka magpanago sa akon nga imo alagad. Sabta ako gilayon kay ara ako sa kalisod.
{69:18} Palapit ka sa akon kag luwasa ako sa akon mga kaaway.
{69:19} Nakahibalo ka mismo kon daw ano ang pagpakahuya kag pagpang-insulto nila sa akon. Nakita mo ang tanan ko nga mga kaaway.
{69:20} Nasakitan ako sang ila pagpakahuya sa akon kag naglain ang akon buot. Nagpaabot ako nga kaluoyan, pero wala gid sing may naluoy sa akon. Nagpaabot ako nga lipayon, pero wala gid sing may naglipay sa akon.
{69:21} Ginbutangan nila sang hilo ang akon pagkaon, kag sang gin-uhaw ako ginhatagan nila ako sang langgaw.
{69:22} Kabay pa nga ang ila mga punsyon magadala sang kalaglagan sa ila kag sa ila mga bisita.
{69:23} Kabay pa nga mabulag sila kag magkurog permi.
{69:24} Ipakita ang imo kaakig sa ila, Ginoo. Dakpa sila sa imo kaugot.
{69:25} Kabay pa nga pabay-an na lang ang ila mga ginaestaran, kag wala na sing may mag-estar sa ila mga tolda.
{69:26} Kay ginahingabot nila ang mga tawo nga imo ginasilutan, kag ginakutsokutso nila ang ila pag-antos.
{69:27} Idugang pa gid ina sa ila mga sala kag indi sila pagluwasa.
{69:28} Panasa ang ila mga ngalan sa libro nga ginalistahan sang mga buhi; indi sila paglistaha upod sa mga matarong.
{69:29} Nasakitan ako kag nagaantos, gani protektari ako, O Dios, paagi sa pagluwas sa akon.
{69:30} Dayawon ko ang Dios paagi sa kanta. Padunggan ko siya nga may pagpasalamat.
{69:31} Mas makapalipay ini sa Ginoo sang sa mga halad nga baka.
{69:32} Kon makita ini sang mga kubos, malipay sila; ang mga nagadangop sa Dios magalig-on.
{69:33} Ginapamatian sang Ginoo ang mga kubos kag wala niya ginakalimtan ang iya katawhan nga ginbihag.
{69:34} Dayawa ninyo ang Dios, tanan kamo nga ara sa kalangitan, sa kalibutan, kag sa kadagatan.
{69:35} Kay luwason sang Dios ang Zion, kag patindugon niya liwat ang mga banwa sang Juda. Kag magaestar dira ang iya katawhan kag magapanag-iya sang sina nga duta.
{69:36} Ang mga kaliwat sang iya mga alagad amo ang magapanubli sang sina nga duta; ang mga nagahigugma sa iya magaestar dira.
{i70:1} Pangamuyo para sa Bulig sang Dios
{70:1} (Salmo 40: 13-17) Ginoong Dios, luwasa ako kag buligi gilayon.
{70:2} Kabay pa nga ang nagatinguha sa pagpatay sa akon mahuy-an kag magasalasala. Kabay pa nga ang tanan nga nagahandom sang akon kalaglagan magapalalagyo sa kahuya.
{70:3} Kabay pa nga ang mga nagayaguta sa akon magatalikod tungod nga nahuy-an sila.
{70:4} Pero kabay pa nga ang tanan nga nagadangop sa imo magkalipay gid tungod sa imo. Kabay pa nga ang mga naluyag sa kaluwasan nga halin sa imo magsiling permi, “Dalayawon ang Dios!”
{70:5} Kon parte sa akon, kubos kag imol ako. Palapit ka gilayon sa akon, O Dios! Ikaw ang akon manugbulig kag manughilway. Ginoo, buligi ako gilayon.
{i71:1} Isugid ang mga Ginhimo sang Dios Hasta San-o
{71:1} Ginoo, sa imo ako nagapangayo sang proteksyon. Indi pag-itugot nga mahuy-an ako.
{71:2} Buligi ako kag luwasa tungod kay matarong ka. Pamatii ako kag luwasa.
{71:3} Protektari ako pareho sa palalipdan nga bato; sa imo ako permi magadangop. Ginbuot mo nga maluwas ako, kay ikaw ang akon palalipdan nga bato kag mabakod nga palanaguan.
{71:4} O Dios ko, luwasa ako sa kamot sang malaot kag mapintas nga mga tawo.
{71:5} Kay ikaw ang akon paglaom, O Ginoong Dios. Halin sang bata pa ako, nagasalig na ako sa imo.
{71:6} Halin sang akon pagkatawo nagasalig ako sa imo kag ginaprotektaran mo ako. Dayawon ko ikaw sa wala sing katapusan.
{71:7} Nangin halimbawa ang akon kabuhi sa madamo, tungod kay ikaw ang akon malig-on nga manugprotektar.
{71:8} Dayawon ko permi ang imo pagkagamhanan.
{71:9} Indi ako pagsikwaya kon tigulang na ako. Indi ako pagpabay-i kon maluya na ako.
{71:10} Kay ang akon mga kaaway nagatipon kag nagaestoryahanay parte sa akon; gusto nila ako nga patyon.
{71:11} Nagasiling sila, “Ginpabay-an na siya sang Dios, gani lagson ta siya kag dakpon kay wala sing may magbulig sa iya.”
{71:12} O Dios ko, indi ka magpalayo sa akon; buligi ako gilayon.
{71:13} Kabay pa nga ang mga nagaakusar sa akon mahuy-an kag malaglag. Kabay pa nga ang gusto maghalit sa akon, mahuy-an kag yagutaon.
{71:14} Pero ako iya, O Dios, magalaom permi sa imo, kag dugangan ko pa gid ang pagdayaw sa imo.
{71:15} Isugid ko permi ang imo matarong nga ginahimo nga amo ang pagluwas sa imo katawhan, bisan indi ko ini matungkad.
{71:16} Magakadto ako sa imo templo, Ginoong Dios, kag magdayaw sa imo tungod sang imo gamhanan nga mga ginhimo. Ibantala ko ang imo lamang pagkamatarong.
{71:17} O Dios, halin sang bata pa ako, gintudluan mo na ako parte sang imo makatilingala nga mga binuhatan, kag hasta subong ginasugid ko ini.
{71:18} Kag bisan tigulang na ako kag ubanon, indi ako pagpabay-i, O Dios, samtang ginabantala ko ang imo gahom kag kusog sa masunod nga henerasyon.
{71:19} Ang imo pagkamatarong, O Dios, indi matungkad. Makatilingala ang imo mga ginhimo; wala gid sing may pareho sa imo.
{71:20} Bisan ginapaeksperiensya mo ako sang madamo nga mga pag-antos, hatagan mo ako liwat sang bag-o nga kabuhi; daw pareho ako sa patay nga buhion mo liwat.
{71:21} Himuon mo ako nga labi pa ka dungganon, kag lipayon mo ako liwat.
{71:22} O Dios ko, tungod sang imo katutom dayawon ko ikaw paagi sa pagtukar sang arpa. Kantahan ko ikaw sang mga pagdayaw nga ginatukaran sang arpa, O Balaan nga Dios sang Israel.
{71:23} Magahugyaw ako sa kalipay samtang nagakanta ako sang mga pagdayaw sa imo tungod kay ginluwas mo ako.
{71:24} Isugid ko permi ang imo pagkamatarong, kay ang mga gusto maghalit sa akon nahuy-an kag nagsalasala.
{i72:1} Pangamuyo para sa Hari
{72:1} O Dios, tudlui ang hari sang imo matarong nga paghukom,
{72:2} agod hukman niya sing matarong ang imo katawhan labi na ang mga kubos.
{72:3} Kabay pa nga ang mga bukid maghatag sang pagpakamaayo sa imo katawhan tungod nga nagakabuhi ang hari sing matarong.
{72:4} Kabay pa nga depensahan kag buligan niya ang mga kubos, kag pierdihon niya ang mga nagapigos sa ila.
{72:5} Kabay pa nga magpadayon ang iya paghari hasta san-o paagi sa iya mga kaliwat, samtang may adlaw kag may bulan pa.
{72:6} Kabay pa nga mangin pareho siya sa ulan nga nagahatag sang tubig sa duta.
{72:7} Sa tion sang iya paghari, kabay pa nga magluntad ang pagkamatarong kag mangin maayo ang kahimtangan sang mga tawo hasta san-o.
{72:8} Kabay pa nga maghari siya halin sa isa ka dagat hasta sa isa pa gid ka dagat, kag halin sa Suba sang Eufrates hasta sa pinakamalayo nga parte sang kalibutan.
{72:9} Kabay pa nga ang iya mga kaaway nga nagaestar sa kamingawan magapasakop sa iya.
{72:10} Kabay pa nga ang mga hari sang Tarshish, sang mga isla, sang Sheba, kag sang Seba magahatag sa iya sang mga regalo sa pagpakita nga nagapasakop sila sa iya.
{72:11} Kabay pa nga ang tanan nga hari magapasakop sa iya kag ang tanan nga nasyon magaalagad sa iya.
{72:12} Kay ginabuligan niya ang mga pinabay-an nga mga kubos, nga nagapangayo sang bulig sa iya.
{72:13} Naluoy siya sa mga wala sing ikasarang kag mga kubos, kag ginabuligan niya sila.
{72:14} Ginaluwas niya sila sa mga nagapamigos kag sa mga nagapamintas, kay ang ila mga kabuhi bilidhon sa iya.
{72:15} Kabay pa nga magkabuhi siya sing malawig. Kabay pa nga hatagan siya sang bulawan halin sa Sheba. Kabay pa nga pangamuyuan siya permi nga pakamaayuhon siya sang Dios.
{72:16} Kabay pa nga magdamo ang mga patubas sa duta bisan sa putokputokan sang mga bukid, pareho sang mga patubas sa Lebanon. Kabay pa nga magdamo ang mga pumuluyo sang mga banwa, pareho sang mga hilamon sa mga latagon.
{72:17} Kabay pa nga indi malimtan ang ngalan sang hari hasta san-o, samtang may adlaw pa. Kabay pa nga paagi sa iya, pakamaayuhon ang tanan nga nasyon, kag ang mga nasyon magatawag sa iya nga bulahan.
{72:18} Dalayawon ang Ginoong Dios, ang Dios sang Israel, nga amo lang gid ang nagahimo sang sinang makatilingala nga mga butang.
{72:19} Dalayawon ang iya pagkagamhanan sa wala sing katapusan. Kabay pa nga makita sang mga tawo sa bug-os nga kalibutan ang iya pagkagamhanan. Amen! Amen!
{72:20} Amo ini ang katapusan sang mga pangamuyo ni David nga anak ni Jesse.
{i73:1} Ang Matarong nga Paghukom sang Dios
{73:1} Maayo gid ang Dios sa Israel, labi na gid sa mga matinlo ang tagipusuon.
{73:2} Pero ako, diutayan lang madulaan sang pagtuo,
{73:3} kay nahisa ako sa bugalon kag malaot nga mga tawo sang makita ko nga nagauswag sila.
{73:4} Maayo ang ila lawas kag indi masakit ang ila kamatayon.
{73:5} Wala sila nagaantos kag wala sila sing mga kalisod pareho sa iban nga mga tawo.
{73:6} Gani ginapakita-kita nila ang ila pagkabugalon kag pagpamintas.
{73:7} Ang ila mga tagipusuon puno sang kalautan, kag ang ila lang permi nga ginahunahuna amo ang paghimo sang malain.
{73:8} Ginayaguta nila kag ginahambalan sang malain ang iban. Sa ila nga pagkabugalon nagapamahog sila sa pagpamigos sa iban.
{73:9} Nagahambal sila sang malain sa Dios sa langit kag sa mga tawo sa kalibutan.
{73:10} Bisan ang katawhan sang Dios nagasunod sa ila, kag nagabaton lang sa ila ginahambal.
{73:11} Nagasiling sila, “Paano makahibalo ang Dios? Wala sing inalung-ong ang Labing Mataas nga Dios.”
{73:12} Amo ina ang mga malaot, wala sing palaligban kag nagamanggaranon pa gid.
{73:13} Gani wala bala sing pulos ang pagkabuhi ko nga matinlo kag wala sing sala?
{73:14} Kay permi mo ako ginapaantos, O Dios; halos kada aga ginasilutan mo ako.
{73:15} Kon ginyaguta ko man ikaw pareho sang ginhambal sang mga malaot, mahimo nga ginluiban ko ang imo katawhan.
{73:16} Karon gintinguhaan ko gid nga intiendihon ini nga mga butang pero binudlayan ako,
{73:17} hasta nga nagkadto ako sa imo templo, kag dayon naintiendihan ko kon ano ang matabo sa mga malaot.
{73:18} Matuod gid man nga ginabutang mo sila sa indi sigurado nga kahimtangan, kag laglagon mo sila.
{73:19} Gulpi lang sila nga malaglag; magakalamatay sila tanan sa ila makahaladlok nga dangatan.
{73:20} Pareho sila sa damgo nga pagkaaga wala na. Indi na sila madumduman pa kon silutan mo na sila.
{73:21} Sang naglain sadto ang akon buot kag nasakitan ang akon balatyagon,
{73:22} nangin pareho ako sa sapat sa imo panulok nga balingag kag wala nakaintiendi.
{73:23} Pero sa gihapon nagapalapit ako sa imo kag ginatuytuyan mo ako.
{73:24} Ginatuytuyan mo ako paagi sa imo mga paglaygay, kag sa ulihi dal-on mo ako sa maayo gid nga kahimtangan.
{73:25} Wala na sing iban pa sa langit nga akon ginakinahanglan kundi ikaw lang. Tungod kay ikaw ari sa akon, wala na ako sing iban pa nga ginahandom sa kalibutan.
{73:26} Bisan magluya ang akon lawas kag hunahuna, ikaw, O Dios, amo ang akon kusog. Ikaw lang gid ang akon ginakinahanglan hasta san-o.
{73:27} Sigurado gid nga magakawala ang mga tawo nga nagapalayo sa imo; laglagon mo sila nga indi matutom sa imo.
{73:28} Pero ako iya, kabigon ko nga maayo ang pagpalapit sa imo, O Dios. Ikaw Ginoong Dios ang ginhimo ko nga akon manugprotektar, agod masugid ko ang tanan mo nga binuhatan.
{i74:1} Pangamuyo para sa Nasyon sa Tion sang Kalisod
{74:1} O Dios, ngaa bala nga padayon mo kami nga ginasikway? Ngaa akig ka sa katawhan nga imo ginabantayan?
{74:2} O Dios, dumduma ang imo katawhan nga ginpili mo sang una nga mangin imo kag ginluwas mo agod imo panag-iyahan. Dumduma ang Bukid sang Zion nga sa diin nagapuyo ka.
{74:3} Kadtui bala kag tan-awa ang padayon nga pagkaguba sang templo tungod sang ginhimo sang mga kaaway.
{74:4} Naghinugyaw ang imo mga kaaway sa imo templo sa pagpakita nga nagdaog sila batok sa imo katawhan. Nagbutang sila dira sang tanda sang ila pagdaog.
{74:5} Sa ila pagguba sa templo daw pareho sila sa mga tawo nga nagapang-utod sang mga kahoy sa kakahuyan paagi sa ila mga wasay.
{74:6} Ginwasak nila ang ginkortehan nga mga kahoy sang templo paagi sa ila mga wasay kag mga piko.
{74:7} Ginsunog nila ang imo templo; ginhigkuan nila ining imo ginapuy-an.
{74:8} Nagsiling sila sa ila kaugalingon nga laglagon nila kami sing bug-os. Ginsunog nila ang tanan nga ginatipunan sa pagsimba sa imo diri sa duta sang Israel.
{74:9} Nadula na ang tanda sang imo presensya sa amon; wala na sing propeta nga nabilin, kag wala sing may nakahibalo sa amon kon hasta san-o pa matapos ining nagakalatabo sa amon.
{74:10} O Dios, hasta san-o pa bala ang pagpakahuya sang amon mga kaaway sa imo? Yagutaon ka na lang bala nila sa wala sing katapusan?
{74:11} Ngaa wala mo pa sila pagsiluti? Pareho lang nga gintago mo ang imo kamot. Laglaga na sila!
{74:12} Ikaw, O Dios, ang amon hari halin pa sang una, kag madamo nga beses nga ginluwas mo ang mga tawo sa kalibutan.
{74:13} Ikaw ang nagtunga sang dagat paagi sa imo gahom, kag ikaw ang nagdunot sang mga ulo sang dalagko nga mga sapat sa dagat.
{74:14} Ikaw ang nagdugmok sang mga ulo sang dragon nga Leviatan kag nagpakaon sang iya bangkay sa mga sapat nga nagaestar sa kamingawan.
{74:15} Ikaw ang nagpatubod sang mga tuburan kag mga ililigan sang tubig. Ikaw ang nagpahubas sa mga suba nga wala nagakahubsan.
{74:16} Ikaw ang naghimo sang adlaw kag sang gab-i, kag ikaw ang nagpahamtang sang adlaw kag sang bulan sa ila nahamtangan.
{74:17} Ikaw ang nagbutang sang tanan nga dulunan sa kalibutan, kag ikaw ang naghimo sang tig-ilinit kag sang tigtulugnaw.
{74:18} Dumduma, Ginoo, kon paano ka ginpakahuy-an kag ginyaguta sang buang-buang nga mga kaaway.
{74:19} Ang imo katawhan nga daw pareho sa pating indi pag-itugyan sa ila mga kaaway nga daw pareho sa mabangis nga sapat. Indi pagkalimti hasta san-o ang imo katawhan nga ginapigos.
{74:20} Dumduma ang imo kasugtanan sa amon, kay madamo na nga pagpamintas ang ginahimo sa madulom nga mga lugar sa sini nga duta.
{74:21} Indi pag-itugot nga mahuy-an ang mga ginapigos. Kabay pa nga dayawon ka sang mga kubos kag mga imol.
{74:22} Sige na, O Dios, depensahi ang imo dungog. Dumduma kon paano ka ginapakahuy-an permi sang mga buang-buang.
{74:23} Indi pagpabay-i ang wala sing untat nga singgit sang imo mga kaaway sa pagpakita sang ila kaakig.
{i75:1} Ang Dios amo ang Manughukom
{75:1} O Dios, nagapasalamat kami sa imo. Nagapasalamat kami kay malapit ka sa amon. Ginabantala sang mga tawo ang imo makatilingala nga mga binuhatan.
{75:2} Nagsiling ka, “May gintalana ako nga tion sa paghukom, kag magahukom ako sing matarong.
{75:3} Kon magtay-og ang kalibutan kag magkurog sa kahadlok ang mga pumuluyo sini, ako ang magapabakod sang iya pundasyon.
{75:4} Nagasiling ako sa bugalon nga mga malaot nga indi sila magpabugal kag magpasikat sang ila ikasarang.
{75:5} Nagasiling ako sa ila nga untatan na nila inang ila pagpadayaw-dayaw.”
{75:6} Husto inang ginasiling sang Dios, kay ang pagpataas sa tawo wala naghalin sa bisan diin
{75:7} kundi sa Dios lang. Siya ang nagahukom; paubuson niya ang iban kag pataason ang iban.
{75:8} Kay nagauyat ang Ginoo sang kupa nga puno sang nagabula nga bino nga tama kaisog nga amo ang iya kaakig. Ginatagay niya ini, kag nagainom ang tanan nga malaot sa kalibutan hasta nga maubos nila.
{75:9} Pero ako iya, indi mag-untat sa pagsugid parte sa Dios ni Jacob, kag kantahan ko siya sang mga pagdayaw.
{75:10} Dulaon niya ang ikasarang sang mga malaot, pero dugangan niya ang ikasarang sang mga matarong.
{i76:1} Madinalag-on ang Dios
{76:1} Kilala gid ang Dios sa Juda; bantog siya sa Israel.
{76:2} Nagapuyo siya sa Bukid sang Zion sa Jerusalem.
{76:3} Didto ginpangguba niya ang nagadabdab nga mga pana sang mga kaaway, ang ila mga taming, mga espada, kag ang iban pa nila nga mga armas.
{76:4} O Dios, gamhanan kag halangdon ka samtang nagapadulhog ka halin sa mga bukid nga sa diin ginpamatay mo ang imo mga kaaway.
{76:5} Ginpang-agaw mo sa maisog nga mga soldado ang mga pagkabutang nga gin-agaw nila sa iban. Kag nagkalamatay na sila tanan; bisan ang ila mga kamot indi na nila maalsa.
{76:6} O Dios ni Jacob, sa imo nga pagsabdong nagkalamatay ang mga manugkabayo kag ang ila mga kabayo.
{76:7} Talahuron ka, O Dios. Sin-o bala ang makaagwanta sa imo kon mangakig ka?
{76:8} Halin sa langit naghukom ka. Nahadlok sa imo ang mga tawo sa kalibutan kag naghipos sila sang 
{76:9} naghukom ka, O Dios, sa pagluwas sa tanan nga ginapigos sa kalibutan.
{76:10} Sigurado nga ang imo kaakig sa mga tawo makahatag sang pagdayaw sa imo; ginapunggan mo pa ang nabilin mo nga kaakig.
{76:11} Magpromisa kamo sa Ginoo nga inyo Dios kag tumana ninyo ina. Ang tanan nga nasyon sa palibot magdala sang mga regalo sa Dios nga talahuron.
{76:12} Ginapaubos niya ang bugalon nga mga pangulo; ginakahadlukan siya sang mga hari sa kalibutan.
{i77:1} Kalipay sa Tion sang Kalisod
{77:1} Nagapanawag ako sing mabaskog sa Dios. Nagapanawag ako sa iya agod mabatian niya ako.
{77:2} Sa tion sang kalisod nagapangamuyo ako sa Ginoo. Kag kon gab-i ginabayaw ko ang akon mga kamot sa pagpangamuyo, kag wala ako ginakapoy, pero wala gihapon ako sang kalipay.
{77:3} Kon magpamalandong ako sa Dios nagapanghayhay ako kag nagakadulaan sang paglaom.
{77:4} Wala niya ako ginapatulog; indi ako kahibalo kon ano ang akon ihambal, tungod nga natublag ako.
{77:5} Ginahunahuna ko ang mga inadlaw nga nagliligad kag ang madugay na nga mga tinuig.
{77:6} Ginadumdom ko ang mga tinion nga nagakanta ako sa kagab-ihon. Nagapamalandong ako kag amo ini ang ginapamangkot ko sa akon kaugalingon:
{77:7} “Isikway na lang bala ako sang Ginoo hasta san-o? Indi na gid bala siya malipay sa akon?
{77:8} Nadula na gid bala ang iya gugma sa akon? Indi na gid bala niya pagtumanon ang iya promisa?
{77:9} Nalimtan na bala niya ang pagkaluoy? Wala na bala siya sing kaluoy tungod sang iya kaakig?”
{77:10} Dayon nagsiling ako, “Ang nalainan sang akon buot amo nga ang Labing Mataas nga Dios wala na nagabulig.”
{77:11} Ginoo, dumdumon ko ang imo mga binuhatan. Huo, dumdumon ko ang mga milagro nga ginpanghimo mo sang una.
{77:12} Hunahunaon ko kag pamalandungan ang tanan mo nga gamhanan nga mga binuhatan.
{77:13} O Dios, ang imo pamaagi lain sang sa iban. Wala na sing pareho sa imo kagamhanan.
{77:14} Ikaw ang Dios nga nagahimo sang mga milagro. Ginapakita mo ang imo gahom sa mga katawhan.
{77:15} Paagi sa imo gahom ginluwas mo ang imo katawhan nga mga kaliwat ni Jacob kag ni Jose.
{77:16} Sadto nga hitabo ang mga tubig, O Dios, daw pareho sa tawo nga sang pagkakita sa imo hinadlukan kag nagkulurog.
{77:17} Nag-ulan halin sa mga panganod; nagdaguob sa langit kag nagpangilat sa bisan diin.
{77:18} Mabatian ang daguob sa mga bagyo; ang mga kilat nagpasanag sa kalibutan; kag nagtay-og ang kalibutan.
{77:19} Gintabok mo ang dagat nga may dalagko nga mga balod, pero indi ka makita.
{77:20} Paagi kay Moises kag kay Aaron gintuytuyan mo ang imo katawhan nga pareho sa mga karnero.
{i78:1} Pagtuytoy sang Dios sa Iya Katawhan
{78:1} Mga kasimanwa, pamatii ninyo ang akon mga pagpanudlo.
{78:2} Tudluan ko kamo paagi sa mga paanggid. Sugiran ko kamo sang tinago nga mga kamatuoran sang una
{78:3} nga nahibaluan na naton, kay ginsugid ini sa aton sang aton mga katigulangan.
{78:4} Indi naton ini pagtaguon sa aton mga kabataan; isugid naton ini sa masunod nga mga henerasyon. Sugiran ta sila sang gahom sang Ginoo kag sang iya dalayawon kag makatilingala nga mga binuhatan.
{78:5} Ginhatagan niya sang kasuguan ang katawhan sang Israel nga mga kaliwat ni Jacob. Ginmanduan niya ang aton mga katigulangan nga itudlo ini sa ila mga kabataan,
{78:6} agod ang masunod nga henerasyon makahibalo man sini, kag matudlo man nila ini sa ila mga kabataan.
{78:7} Sa sini nga paagi magasalig sila sa Dios kag indi nila pagkalimtan ang iya mga ginhimo kundi tumanon nila ang iya mga sugo.
{78:8} Indi sila mangin pareho sa ila mga katigulangan nga mga matig-a sing ulo, indi matinumanon, indi malig-on ang ila pagsalig sa Dios, kag indi matutom sa iya.
{78:9} Ang mga soldado sang Efraim, bisan may armas sila nga mga pana, nagpalalagyo sang tion sang inaway.
{78:10} Wala nila gintuman ang ila kasugtanan sa Dios; wala nila ginsunod ang iya kasuguan.
{78:11} Ginkalimtan nila ang iya makatilingala nga mga binuhatan nga ginpakita sa ila.
{78:12} Naghimo ang Dios sang milagro didto sa Zoan, sa duta sang Egipto kag nakita ini sang aton mga katigulangan.
{78:13} Gintunga niya ang dagat kag ginpaagi sila; ginhimo niya ang tubig nga daw mga pader.
{78:14} Kon adlaw, ginatuytuyan niya sila paagi sa panganod, kag kon gab-i, paagi sa kasanag sang kalayo.
{78:15} Ginpalitik niya ang mga bato sa kamingawan kag nagtubod ang tubig kag ginpaayawan niya sila inom sang tubig nga daw halin sa kadadalman sang duta.
{78:16} Ginpatubod niya ang tubig sa bato kag nag-ilig ang tubig nga daw sa suba.
{78:17} Pero ang aton mga katigulangan nagpadayon sa pagpakasala sa iya. Didto sa kamingawan nagrebelde sila sa Labing Mataas nga Dios.
{78:18} Gintilawan nila sing hungod ang Dios paagi sa pagpangayo sang kalan-on nga gusto gid nila.
{78:19} Gin-insulto nila ang Dios paagi sa pagsiling, “Makapapunsyon bala ang Dios diri sa kamingawan?
{78:20} Matuod nga ginpahampak niya ang bato kag nagsagawak ang tubig, pero makahatag bala siya sang tinapay kag karne sa aton nga iya katawhan?”
{78:21} Gani naakig ang Ginoo sang mabatian niya sila. Sa iya kaakig sa ila nga mga Israelinhon, nga mga kaliwat ni Jacob, ginsalakay niya sila sang kalayo.
{78:22} Kay wala sila sing pagtuo sa iya, kag wala sila magsalig nga luwason niya sila.
{78:23} Pero bisan pa sina, ginmanduan niya ang langit nga mag-abri,
{78:24} kag ginpaulanan niya sila sang pagkaon nga ginatawag manna. Ginhatag niya sa ila ini nga pagkaon nga halin sa langit agod ila kaunon.
{78:25} Sila nga tawo nagkaon sang pagkaon sang mga anghel, kag ginpagustuhan gid sila sang Dios sini.
{78:26} Ginpahuyop niya ang hangin nga halin sa sidlangan kag sa bagatnan paagi sa iya gahom.
{78:27} Kag ginpaulanan niya sila sang mga pispis nga daw pareho kadamo sa balas sa baybayon.
{78:28} Ginpahugpa niya ini sa palibot sang ila mga tolda didto sa ila nga kampo.
{78:29} Gani nagkaon sila kag nagkalabusog, kay ginhatag sang Dios sa ila ang gusto nila.
{78:30} Pero samtang nagapagusto sila sang kaon,
{78:31} naakig ang Dios sa ila. Ginpamatay niya ang makusog nga mga pamatan-on sang Israel.
{78:32} Bisan pa sining tanan nga ginpanghimo niya, nagpadayon sila sa pagpakasala. Bisan naghimo siya sang mga milagro, wala sila nagtuo sa iya.
{78:33} Gani gulpi lang niya gintapos ang ila kabuhi paagi sa hinali nga kalaglagan.
{78:34} Sang ginpatay niya ang iban sa ila, ang nabilin nagdangop sa iya kag naghinulsol, nga nagahandom gid sa iya.
{78:35} Nadumduman nila nga ang Labing Mataas nga Dios amo ang ila palalipdan nga bato kag manunubos.
{78:36} Pero nagadayaw-dayaw lang sila sa iya. Mga butigon sila.
{78:37} Indi sila mainunungon sa iya; indi sila matutom sa ila kasugtanan sa iya.
{78:38} Pero bisan pa sini, maluluy-on gihapon ang Dios sa ila. Ginpatawad niya ang ila mga sala kag wala niya sila paglaglaga. Sa madamo nga tion ginpunggan niya ang iya kaakig bisan puwerte na gid ang iya kaugot.
{78:39} Gindumdom niya nga sila mga tawo lang, nga pareho sa nagalabay nga hangin nga nagakadula lang.
{78:40} Pila ka beses sila nga nagrebelde sa Dios kag nagpasubo sa iya didto sa kamingawan.
{78:41} Liwat-liwat nila nga gintilawan ang Dios; ginpaakig gid nila ang Balaan nga Dios sang Israel.
{78:42} Ginkalimtan nila ang iya gahom nga ginpakita sadtong tion nga ginluwas niya sila sa ila mga kaaway
{78:43} kag sang tion nga ginhimo niya ang iya mga milagro kag makatilingala nga mga binuhatan didto sa Zoan, sa duta sang Egipto.
{78:44} Ginhimo niya nga dugo ang mga suba sang mga Egiptohanon, kag tungod sini indi sila makainom.
{78:45} Nagpadala siya sang panong sang mga langaw sa pagpaantos sa ila, kag sang mga paka sa paghalit sang ila mga duta.
{78:46} Ginpakaon niya sa mga apan ang ila mga tanom kag mga patubas.
{78:47} Ginpamatay niya ang ila mga ubas kag mga kahoy nga sikomoro paagi sa ulan nga yelo.
{78:48} Ginpamatay niya ang ila mga kasapatan paagi man sa ulan nga yelo kag sa kilat.
{78:49} Tungod sa iya puwerte gid nga kaakig sa ila, ginpadal-an niya sila sang mga anghel sa paglaglag sa ila.
{78:50} Wala niya pagpunggi ang iya kaakig; wala niya sila pagluwasa sa kamatayon, kundi ginpamatay niya sila paagi sa mga kalalat-an.
{78:51} Ginpamatay niya ang tanan nga kamagulangan nga lalaki sa Egipto, nga amo ang lugar sang mga kaliwat ni Ham.
{78:52} Dayon ginpaguwa niya sa Egipto ang iya katawhan nga pareho sa mga karnero kag gintuytuyan niya sila sa kamingawan.
{78:53} Gin-ubayan niya sila, gani wala sila mahadlok. Pero ang ila mga kaaway nagkalalumos sa dagat.
{78:54} Gindala niya sila sa duta nga iya ginpili, didto sa bukid nga gin-agaw niya paagi sa iya gahom.
{78:55} Gintabog niya ang mga pumuluyo didto palayo sa iya katawhan, kag ginbahin-bahin niya ang duta sa mga tribo sang Israel agod ila panag-iyahan, kag didto niya sila ginpaestar.
{78:56} Pero gintilawan nila ang Labing Mataas nga Dios kag nagrebelde sila sa iya. Wala nila gintuman ang iya mga sugo.
{78:57} Nagpalayo sila kag nagluib sa Dios pareho sang ila mga katigulangan. Indi sila masaligan pareho sa guba nga pana.
{78:58} Ginpaimon kag ginpaakig nila ang Dios tungod sang ila mga dios-dios sa mga simbahan sa mataas nga mga lugar.
{78:59} Nahibaluan sang Dios ining ginhimo sang mga Israelinhon, gani naakig siya kag ginsikway niya sila sing bug-os.
{78:60} Ginbayaan niya ang iya tolda sa Shilo nga iya ginpuy-an diri sa kalibutan.
{78:61} Gintugutan niya nga agawon sang kaaway ang Kahon sang Kasugtanan nga simbolo sang iya pagkagamhanan kag pagkahalangdon.
{78:62} Naakig siya sa katawhan nga iya ginapanag-iyahan, gani ginpapatay niya sila sa inaway.
{78:63} Ginsunog ang ila bataon nga mga lalaki, gani nawad-an sang palamanahon ang ila mga dalaga.
{78:64} Nagkalamatay sa inaway ang ila mga pari, kag ang ila mga balo nga babayi wala makapangasubo para sa ila.
{78:65} Dayon daw sa nakamata ang Ginoo; pareho siya sa isa ka makusog nga tawo nga ginpaisog sang bino.
{78:66} Ginpatal-as niya ang iya mga kaaway; ginpakahuy-an niya sila sa wala sing katapusan.
{78:67} Wala niya pagpilia ang tribo ni Efraim nga mga kaliwat ni Jose.
{78:68} Sa baylo, ginpili niya ang tribo ni Juda kag ang Bukid sang Zion nga iya ginapakamahal.
{78:69} Didto ginpatindog niya ang iya templo nga malig-on hasta san-o, pareho sang langit kag sang duta.
{78:70} Ginpili sang Dios si David nga mangin iya alagad. Ginkuha niya siya sa iya trabaho nga manugbantay sang karnero kag
{78:71} ginhimo nga hari sang Israel, ang katawhan nga iya ginapanag-iyahan. Pareho si David sa isa ka manugbantay sang mga karnero,
{78:72} gin-atipan niya ang mga Israelinhon sing sinsero kag gindumalahan niya sila sing maayo.
{i79:1} Pangamuyo para sa Kahilwayan sang Nasyon
{79:1} O Dios, ginsalakay sang mga taga-iban nga nasyon ang duta nga imo ginapanag-iyahan. Gindagtaan nila ang imo balaan nga templo kag ginlaglag ang Jerusalem.
{79:2} Ginpakaon nila sa mga pispis kag sa mapintas nga mga sapat ang mga bangkay sang imo matutom nga mga alagad.
{79:3} Ginpaagay nila ang dugo sang imo katawhan pareho sa tubig nga nagbaha sa bug-os nga Jerusalem, kag wala sing may nabilin nga maglubong sa mga patay.
{79:4} Ginapakahuy-an kami kag ginayaguta sang mga nasyon sa palibot namon.
{79:5} Hasta san-o pa bala, Ginoo, ang imo kaakig sa amon? Hasta bala sa wala sing katapusan? Magadabdab na lang bala pareho sa kalayo ang imo kaimon?
{79:6} Ipakita ang imo kaakig sa mga nasyon kag mga ginharian nga wala nagakilala kag nagasimba sa imo.
{79:7} Kay ginpamatay nila ang imo katawhan kag ginlaglag ang ila nasyon.
{79:8} Indi kami pagsiluti tungod sa mga sala sang amon mga katigulangan. Sa baylo, kaluoyi kami gilayon kay wala na gid kami sing may mahimo.
{79:9} Buligi kami, O Dios nga amon manluluwas, agod madayaw ka. Luwasa kami kag patawara sa amon mga sala agod mapadunggan ka.
{79:10} Indi pagtuguti nga magsiling sa amon ang iban nga mga nasyon, “Diin na bala ang inyo Dios?” Samtang nagatulok kami ipareyalisar sa mga nasyon nga balusan mo sila sa ila pagpamatay sang imo katawhan nga imo mga alagad.
{79:11} Pamatii ang mga pag-ugayong sang imo katawhan nga ginbihag. Mga palatyon sila, gani hilwaya sila paagi sa imo gahom.
{79:12} Ginoo, balusi sing pito ka pilo ang amon katupad nga mga nasyon sa ila nga pagpakahuya sa imo.
{79:13} Kag kami nga imo katawhan, nga imo ginabantayan pareho sa mga karnero, magapasalamat sa imo sa wala sing katapusan. Dayawon ka namon permi hasta san-o.
{i80:1} Pangamuyo para sa Bulig sang Dios sa Nasyon
{80:1} --
{80:2} Pamatii kami, O Manugbantay sang Israel, nga manugtuytoy sang mga kaliwat ni Jose nga pareho sa mga karnero. Ikaw nga nagapungko sa imo trono sa ibabaw sang mga kerubin, ipakita ang imo gahom sa tribo ni Efraim, ni Benjamin, kag ni Manase. Ipakita na ang imo gahom, kag kadtui kami kag luwasa.
{80:3} O Dios, ibalik sa amon ang amon maayo nga kahimtangan. Ipakita sa amon ang imo kaayo agod maluwas kami.
{80:4} Ginoong Dios nga Makagagahom, hasta san-o pa bala ang imo kaakig sa mga pangamuyo namon nga imo katawhan?
{80:5} Ginpuno mo kami sang kasubo, kag halos mainom na namon ang amon mga luha.
{80:6} Gintugot mo nga awayon kami sang amon katupad nga mga nasyon, kag sila nga amon mga kaaway nagayaguta sa amon.
{80:7} O Dios nga Makagagahom, ibalik sa amon ang amon maayo nga kahimtangan. Ipakita sa amon ang imo kaayo agod maluwas kami.
{80:8} Kami nga imo katawhan daw pareho sa tanom nga ubas nga ginkuha mo sa Egipto kag gintanom sa duta nga ang mga katawhan sini gintabog mo.
{80:9} Ginhawanan mo ini nga duta, kag nagpanggamot sing maayo ang ubas kag nagpangalapkap ini sa bug-os nga duta.
{80:10} Ginhandungan sang iya mga sanga ang mga bukid kag ang dalagko nga mga kahoy nga sedro.
{80:11} Naglambot ang iya mga sanga hasta sa Dagat sang Mediteraneo kag hasta sa Suba sang Eufrates.
{80:12} Pero ngaa gin-guba mo, O Dios, ang mga pader sang sini nga ubas? Gani ginakawat sang tanan nga nagaagi ang mga bunga sini.
{80:13} Kag ginakaon ini sang mga talunon nga baboy kag sang iban pa nga talunon nga mga sapat.
{80:14} Balikda kami, O Dios nga Makagagahom! Halin sa langit, tan-awa kami sing maayo. Dumduma kami nga imo katawhan nga
{80:15} pareho sa tanom nga ubas nga gintanom mo paagi sa imo gahom. Dumduma kami nga imo mga anak nga imo ginpalig-on para sa imo kadayawan.
{80:16} O Dios, daw sa gintapas kami nga ubas kag ginsunog. Gintulok mo kami nga may kaakig kag ginlaglag mo kami.
{80:17} Pero karon buligi kami nga katawhan nga imo ginpili nga mangin malapit sa imo kag ginpalig-on para sa imo kadayawan,
{80:18} kag indi na kami magbiya sa imo. Ibalik sa amon ang amon maayo nga kahimtangan, kag simbahon ka namon.
{80:19} Ginoong Dios nga Makagagahom, ibalik sa amon ang maayo nga kahimtangan! Ipakita sa amon ang imo kaayo agod maluwas kami.
{i81:1} Pagdayaw sa Kaayo sang Dios
{81:1} Magkanta kamo sa kalipay sa Dios nga naghatag sa aton sang kusog. Maghinugyaw kamo sa Dios ni Jacob!
{81:2} Suguri ninyo ang pagkanta; patunuga ninyo ang tamborin, kag patukara ang manami pamatian nga mga instrumento nga may mga kuwerdas.
{81:3} Patunuga ninyo ang budyong sa pagsaulog sang Piesta sang Pag-umpisa sang Bulan kag sang piesta nga ginahiwat naton kon bilog ang bulan.
{81:4} Kay amo ini ang pagsulundan para sa mga taga-Israel. Sugo ini sang Dios ni Jacob.
{81:5} Ginhatag niya ini nga pagpanudlo sa mga kaliwat ni Jose sang ginsalakay niya ang Egipto. Nakabati ako sang tingog nga wala ko makilal-i nga nagasiling,
{81:6} “Ginhilway ko kamo sa pagkaulipon; ginkuha ko ang mga mabug-at nga ginapas-an kag ginabitbit ninyo.
{81:7} Sang ara kamo sa kalisod nagpanawag kamo sa akon kag ginluwas ko kamo. Halin sa mga gal-om ginsabat ko kamo. Gintilawan ko kamo didto sa tuburan sang Meriba.
{81:8} “Katawhan ko nga mga Israelinhon, pamatii ninyo ining akon paandam sa inyo. Magpamati kuntani kamo sa akon!
{81:9} Dapat wala kamo sing iban nga dios; indi gid kamo magsimba sa ila.
{81:10} Ako ang Ginoo nga inyo Dios nga nagpaguwa sa inyo sa Egipto. Magpangayo kamo sa akon kag hatagan ko kamo sang inyo mga kinahanglanon.
{81:11} “Pero kamo nga mga Israelinhon nga akon katawhan, wala kamo magpamati kag magtuman sa akon.
{81:12} Gani ginpabay-an ko kamo sa inyo pagkabatinggilan, kag ginhimo ninyo ang inyo gusto.
{81:13} Kon magpamati lang kuntani kamo kag magsunod sa akon mga pamaagi,
{81:14} silutan kag pierdihon ko gilayon ang inyo mga kaaway.
{81:15} Ang mga nagakaugot sa akon, magaluhod sa akon sa kahadlok. Ang ila silot wala sing katapusan.
{81:16} Pero kamo nga akon katawhan pakaunon kag busgon ko sang labing maayo nga trigo kag dugos.”
{i82:1} Ang Dios Labaw sa Tanan nga Manugdumala
{82:1} Nagahukom ang Dios sa pagtilipon sa langit. Samtang nagatipon ang mga dios ginahukman niya sila.
{82:2} Siling niya, “Hasta san-o pa bala kamo maghukom sang indi matarong? Hasta san-o pa bala ninyo paboran ang mga malaot?
{82:3} Hatagi ninyo sang hustisya ang mga wala sing ikasarang kag mga ilo. Depensahi ninyo ang kinamatarong sang ginapigos nga mga kubos.
{82:4} Luwasa ang mga wala sing ikasarang kag ang mga imol sa gahom sang malaot nga mga tawo!
{82:5} “Wala kamo sing inalung-ong! Wala kamo sing naintiendihan! Nagakabuhi kamo sa kadulom, amo gani nga wala na sing kahusayan sa kalibutan.
{82:6} Ako, ang Labing Mataas nga Dios, nagsiling sa inyo nga mga dios kamo kag tanan kamo mga anak ko.
{82:7} Pero mapatay kamo pareho sa tawo. Madula ang inyo kabuhi pareho sa bisan sin-o nga pangulo sa kalibutan.”
{82:8} Sige na, O Dios, hukmi ang tanan nga nasyon sa kalibutan, kay imo sila.
{i83:1} Ang Malaot nga mga Nasyon
{83:1} O Dios, indi ka lang magpahimuyong. Maghulag ka!
{83:2} Kay tan-awa bala ang imo mga kaaway, nagaginual sila sa pagsalakay kag nagapahambog sila nga magadaog sila.
{83:3} Nagaplano sila sing tago batok sa imo katawhan nga imo ginaatipan.
{83:4} Nagasiling sila, “Dali kamo, laglagon naton ang nasyon sang Israel agod malimtan ini hasta san-o.”
{83:5} Nagsugtanay sila sa ila malain nga plano. Naghimo sila sang kasugtanan sa pagkontra sa imo.
{83:6} Sila amo ang mga Edomnon, Ishmaelinhon, Moabnon, Hagarnon,
{83:7} Gebalnon, Ammonhon, Amaleknon, Filistinhon, kag ang katawhan sang Tyre.
{83:8} Nagbulig man sa ila ang Asiria nga isa ka makusog nga kadampig sang mga kaliwat ni Lot.
{83:9} Pierdiha sila, Ginoo, pareho sang imo ginhimo sa mga Medianhon kag kay Sisera kag kay Jabin sa Kishon nga ililigan sang tubig.
{83:10} Nagkalamatay sila sa Endor kag ang ila mga bangkay nagkaladunot kag nangin abuno sa duta.
{83:11} Laglaga ang ila mga pangulo pareho sang imo ginhimo kay Oreb kag kay Zeeb, kag kay Zeba kag kay Zalmuna.
{83:12} Nagsiling sila, “Agawon ta ang duta sang Dios.”
{83:13} O Dios ko, laptaha sila pareho sang yab-ok ukon sang upa nga ginapalid sang hangin.
{83:14} Lagsa sila kag pahadluka sang imo bagyo pareho
{83:15} sa kalayo nga nagasunog sang mga kakahuyan sa bukid.
{83:16} Pakahuy-i sila, Ginoo, hasta nga magdangop sila sa imo.
{83:17} Kabay pa nga mahuy-an sila kag mahadlok sa wala sing katapusan. Kabay pa nga mapatay sila nga kahuluya!
{83:18} Kabay pa nga mareyalisar nila nga ikaw, Ginoo, amo lang ang Labing Mataas nga Dios sa bug-os nga kalibutan.
{i84:1} Handom sa Pagkadto sa Templo sang Dios
{84:1} Ginoo nga Makagagahom, daw ano katahom sang imo templo.
{84:2} Gusto ko gid nga magkadto didto! Ginahidlaw ako sa pagsulod sa imo templo, O Ginoo. Ang bug-os ko nga kabuhi magakanta nga may kalipay sa imo, O buhi nga Dios.
{84:3} Ginoo nga Makagagahom, nga akon Hari kag Dios, bisan ang mga maya kag mga salimbabatang may mga pugad malapit sa halaran, nga sa diin ginabutang nila ang ila mga buto.
{84:4} Bulahan ang mga tawo nga nagapuyo sa imo templo; permi sila nagakanta sang mga pagdayaw sa imo.
{84:5} Bulahan ang mga tawo nga nagabaton sang kusog halin sa imo, nga nagahandom gid nga magbisita sa imo templo.
{84:6} Samtang nagaagi sila sa Kapatagan nga Mamala, ginahunahuna lang nila nga may mga tuburan didto, nga daw sa gin-ulanan ini nga lugar kag nagdanaw.
{84:7} Nagabaskog pa gid sila samtang nagalakat sila, hasta nga ang kada isa sa ila makita didto sa presensya sang Dios sa Zion.
{84:8} Ginoong Dios nga Makagagahom, Dios ni Jacob, pamatii ang akon pangamuyo!
{84:9} Pakamaayuha, O Dios, ang amon manugprotektar nga amo ang amon hari nga imo ginpili.
{84:10} Ang isa ka adlaw nga pagtiner sa imo templo mas maayo pa sang sa isa ka libo ka adlaw nga pagtiner sa bisan diin nga lugar. Palabihon ko pa nga magtindog sa puwertahan sang imo templo, O Dios, sang sa magpuyo sa balay sang mga malaot.
{84:11} Kay ikaw, Ginoong Dios, pareho sang adlaw nga nagahatag sang kasanag, kag sang taming nga nagaprotektar. Nagahatag ka sang pagpakamaayo kag kadungganan. Wala mo ginalikaw ang bisan ano nga maayo nga butang sa mga tawo nga ang ila pagkabuhi wala sing kasawayan.
{84:12} Ginoo nga Makagagahom, bulahan ang mga nagasalig sa imo.
{i85:1} Pangamuyo para sa Kaayuhan sang Nasyon
{85:1} Ginoo, nangin maayo ka sa imo duta; ginbalik mo ang maayo nga kahimtangan sang mga kaliwat ni Jacob.
{85:2} Ginpatawad mo ang kalautan sang imo katawhan; ginkuha mo ang tanan namon nga mga sala.
{85:3} Gindula mo ang imo puwerte nga kaakig sa amon.
{85:4} Sa liwat, O Dios nga amon manluluwas, ibalik ang amon maayo nga kahimtangan. Dulaa na ang imo kaakig sa amon.
{85:5} Indi na gid bala mag-untat ang imo kaakig sa amon hasta san-o?
{85:6} Indi mo na bala pag-ibalik liwat ang amon maayo nga kahimtangan agod magkalipay kami sa imo?
{85:7} Ginoo, ipakita sa amon ang imo gugma kag luwasa kami.
{85:8} Pamatian ko ang isiling sang Ginoong Dios, kay magapromisa siya sang maayo nga kahimtangan sa iya matutom nga katawhan; ina kon indi kita magbalik sa aton nga kabuangan.
{85:9} Matuod gid nga luwason niya ang mga nagatahod sa iya sa pagpakita nga nagapabilin ang iya gahom sa aton duta.
{85:10} Ang gugma kag ang katutom nagaupdanay, kag amo man ang pagkamatarong kag ang paghidaet.
{85:11} Ang katutom sang tawo sa duta nahibaluan sang Dios sa langit. Kag ang pagkamatarong sang Dios sa langit mabaton sang tawo sa duta.
{85:12} Sigurado nga ihatag sa aton sang Ginoo ang maayo, kag magapatubas ang aton duta.
{85:13} Ang pagkamatarong daw sa mensahero nga magauna sa pag-abot sang Ginoo kag magapreparar sang iya alagyan.
{i86:1} Pangamuyo para sa Bulig sang Dios
{86:1} Ginoo, pamatii kag sabta ang akon pangamuyo kay kubos kag imol ako.
{86:2} Tipigi ang akon kabuhi kay matutom ako sa imo. Ikaw ang akon Dios; luwasa ako nga imo alagad nga nagasalig sa imo.
{86:3} Kaluoyi ako, Ginoo, kay permi ako nagapanawag sa imo.
{86:4} Lipaya ako, Ginoo, nga imo alagad kay sa imo ako nagapangamuyo.
{86:5} Matuod nga maayo ka kag mapinatawaron, kag puno ka sang paghigugma sa tanan nga nagapanawag sa imo.
{86:6} Pamatii ang akon pangamuyo, Ginoo; pamatii ang akon pagpakitluoy sa imo.
{86:7} Nagapanawag ako sa imo sa tion sang kalisod kay ginasabat mo ako.
{86:8} Wala sing dios nga pareho sa imo, Ginoo; wala sing bisan sin-o nga makahimo sang imo mga ginpanghimo.
{86:9} Ang tanan nga nasyon nga imo ginhimo magasimba sa imo. Pagadayawon ka nila.
{86:10} Kay gamhanan ka, kag makatilingala ang imo mga binuhatan; kag ikaw lang ang Dios.
{86:11} Ginoo, tudlui ako sang imo pamaagi, kag tumanon ko ini nga may katutom sa imo. Himua ako nga matinud-anon sa akon pagtahod sa imo.
{86:12} Ginoo nga akon Dios, dayawon ko ikaw sa bug-os ko nga tagipusuon. Dayawon ko ikaw sa wala sing katapusan.
{86:13} Kay dako ang imo gugma sa akon; ginluwas mo ako sa kamatayon.
{86:14} O Dios, ginasalakay ako sang grupo sang bugalon nga mga tawo agod patyon. Mga mapintas sila kag wala nagakilala sa imo.
{86:15} Pero ikaw, Ginoo, mabinalak-on kag maluluy-on nga Dios. Mahigugmaon ka kag matutom, kag indi dali maakig.
{86:16} Talupangda ako kag kaluoyi; hatagi ako sang imo kusog kag luwasa ako nga imo alagad.
{86:17} Hatagi ako sang tanda sang imo kaayo agod makita ini sang akon mga kaaway kag mahuy-an sila. Kay ikaw, Ginoo, ang nagabulig kag nagalipay sa akon.
{i87:1} Pagdayaw sa Jerusalem
{87:1} Gintukod sang Dios ang siyudad sang Zion sa balaan nga mga bukid.
{87:2} Ginahigugma niya ini nga siyudad labaw sa tanan nga lugar sa Israel.
{87:3} Maayo nga mga butang ang iya ginahambal parte sa sining iya siyudad.
{87:4} Siling niya, “Kon listahon ko ang mga nasyon nga nagakilala sa akon, ilakip ko ang Egipto kag ang Babilonia, pati man ang Filistia, Tyre, kag Etiopia. Kabigon ko ang ila mga katawhan nga mga tumandok sang Zion.”
{87:5} Matuod nga isiling ini parte sa Zion, nga madamo nga mga katawhan ang kabigon nga iya mga tumandok. Kag ang Labing Mataas nga Dios mismo amo ang magalig-on sang sini nga siyudad.
{87:6} Listahon sang Ginoo ang iya mga katawhan kag ilakip niya ang mga katawhan nga kabigon niya nga mga tumandok sang Zion.
{87:7} Sila tanan magasaot kag magakanta sang, “Nagahalin sa Zion ang tanan ta nga pagpakamaayo!”
{i88:1} Pangamuyo sang Nagaantos
{88:1} Ginoo, ikaw ang Dios nga akon manluluwas. Adlaw-gab-i nagapanawag ako sa imo.
{88:2} Pamatii ang akon pangamuyo; sabta ang akon pagpanawag sa imo.
{88:3} Kay madamo sang mga kalisod nga nagaabot sa akon kag daw sa mapatay na gid ako.
{88:4} Isa na ako sa mga tagumatayon. Pareho ako sa tawo nga indi na matabangan.
{88:5} Ginpabay-an na lang ako upod sa mga patay. Pareho ako sa mga ginpatay nga nagahamyang sa ila lulubngan, nga ginkalimtan mo na kag indi mo na mabuligan.
{88:6} Daw sa ginhaboy mo ako sa puwerte kadalom kag kadulom nga buho.
{88:7} Puwerte ang imo kaakig sa akon; daw sa mga balod ini nga nagahampak sa akon.
{88:8} Ginpapalayo mo sa akon ang akon mga abyan. Ginhimo mo ako nga makangilil-ad para sa ila. Nakibon ako kag indi na makapalagyo.
{88:9} Tungod sa akon mga pag-antos, nagapalangdulom ang akon panulok. Ginoo, adlaw-adlaw nagapanawag ako sa imo nga nagabayaw sang akon mga kamot.
{88:10} Wala ka nagahimo sang mga milagro para sa mga patay, kag wala sila nagabangon sa pagdayaw sa imo.
{88:11} Ang imo gugma kag katutom wala ginahambalan sa lugar sang mga patay.
{88:12} Indi makita ang imo mga milagro kag pagkamatarong sa madulom nga lugar sang mga patay, nga sa diin ang tanan indi na madumduman.
{88:13} Gani, Ginoo, nagapangayo ako sang bulig sa imo. Kada aga nagapangamuyo ako sa imo.
{88:14} Pero ngaa bala nga ginasikway mo ako, Ginoo? Ngaa bala nagapanago ka sa akon?
{88:15} Halin sang pamatan-on pa ako, nagaantos ako kag diutayan lang mapatay. Ginaantos ko ang mga makahaladlok nga ginahimo mo sa akon.
{88:16} Ang imo kaakig daw sa mabaskog nga hangin nga nagahampas sa akon. Ginalaglag mo ako sang imo makahaladlok nga ginahimo sa akon,
{88:17} nga nagalikop permi sa akon pareho sa baha; daw sa ginakibon nila ako.
{88:18} Ginpalayo mo sa akon ang akon mga hinigugma kag mga abyan; ang kadulom amo na lang ang akon kaupod.
{i89:1} Ang Kasugtanan sang Dios kay David
{89:1} Ginoo, kantahon ko permi ang imo dako nga gugma. Isugid ko ang imo katutom hasta san-o.
{89:2} Ipahibalo ko gid nga malig-on ang imo gugma sa wala sing katapusan, kag magapadayon pareho sang langit.
{89:3} Nagsiling ka, “Naghimo ako sang kasugtanan sa akon alagad nga si David, nga akon ginpili nga mangin hari. Kag amo ini ang akon ginpromisa sa iya:
{89:4} Ang tagsa ka hari sang Israel magahalin sa imo mga kaliwat hasta san-o; ang imo ginharian magapadayon sa wala sing katapusan.”
{89:5} Ginoo, ang mga langitnon nga tinuga nagadayaw sa imo makatilingala nga mga binuhatan kag sa imo katutom.
{89:6} Wala sing bisan isa sa langit nga pareho sa imo, Ginoo. Wala sing langitnon nga tinuga nga makapareho sa imo.
{89:7} Ginatahod ka sa pagtililipon sang langitnon nga mga tinuga. Sila tanan nga nagapalibot sa imo may kahadlok gid sa imo.
{89:8} Ginoong Dios nga Makagagahom, wala sing bisan sin-o nga pareho sa imo; gamhanan ka kag matutom sa tanan mo nga ginahimo.
{89:9} Ginagamhan mo ang mabalod nga dagat; ginapalinaw mo ang iya dalagko nga mga balod.
{89:10} Gindugmok mo ang dako nga sapat nga si Rahab kag napatay ini. Paagi sa imo gahom ginpalapta mo ang imo mga kaaway.
{89:11} Imo ang langit kag ang kalibutan; gintuga mo ang kalibutan kag ang tanan nga ara sa sini.
{89:12} Ginhimo mo ang aminhan kag ang bagatnan. Ang Bukid sang Tabor kag ang Bukid sang Hermon daw sa mga tawo nga nagakanta sa imo sa kalipay.
{89:13} Gamhanan ka gid! Puwerte ikaw kakusog!
{89:14} Nagahari ka nga may pagkamatarong kag hustisya, nga ginapangunahan sang gugma kag katutom.
{89:15} Ginoo, bulahan ang mga tawo nga nakaeksperiensya sang paghinugyaw sa imo sa kalipay, nga nagakabuhi sa kaayo sang imo presensya.
{89:16} Tungod sa imo nagakalipay sila permi, kag ginadayaw nila ang imo pagkamatarong.
{89:17} Ikaw ang ginapabugal namon nga amon kusog; kag tungod sa imo kaayo ginadugangan mo ang amon ikasarang.
{89:18} Ginoo, Balaan nga Dios sang Israel, ikaw ang nagapanag-iya sang amon hari nga nagaprotektar sa amon.
{89:19} Sang una nagpakighambal ka sa imo matutom nga mga alagad paagi sa palanan-awon. Siling mo, “Ginbuligan ko ang isa ka soldado. Ginpili ko siya halin sa akon katawhan agod mangin hari.
{89:20} Si David, nga akon alagad, amo ang akon ginpili nga hari paagi sa paghaplas sa iya sang akon balaan nga lana.
{89:21} Ang akon gahom magaupod sa iya kag magapabaskog sa iya.
{89:22} Indi makadaog-daog sa iya ang iya mga kaaway; indi makapigos sa iya ang mga malaot.
{89:23} Samtang nagatulok siya dugmukon ko ang iya mga kaaway hasta nga magkalamatay sila.
{89:24} Higugmaon ko siya kag unungan. Kag paagi sa akon gahom dugangan ko ang iya ikasarang.
{89:25} Pagahumon ko siya halin sa Dagat sang Mediteraneo hasta sa Suba sang Eufrates.
{89:26} Magasiling siya sa akon, ‘Ikaw ang akon Amay kag Dios; ikaw ang palalipdan nga bato nga nagaluwas sa akon.’
{89:27} Kabigon ko siya nga akon kamagulangan nga anak, ang labing gamhanan sa tanan nga hari.
{89:28} Padayunon ko ang akon gugma sa iya hasta san-o, kag ang akon kasugtanan sa iya indi gid magpalyar.
{89:29} Ang tagsa ka hari sang Israel magahalin sa iya mga kaliwat hasta san-o; ang iya ginharian magadugay pareho kadugay sang langit.
{89:30} Pero kon ang iya mga kaliwat indi magtuman
{89:31} sang akon kasuguan, mga pagsulundan, kag mga pagpanudlo,
{89:32} silutan ko sila sing masakit tungod sang ila mga sala.
{89:33} Pero higugmaon kag unungan ko gihapon si David.
{89:34} Indi ko pagdulaon ang akon kasugtanan sa iya, kag indi ko pagliwaton ang akon ginpromisa sa iya.
{89:35} Sa akon balaan nga ngalan, nagpromisa ako sing makaisa nga indi gid ako magbutig sa kay David.
{89:36} Ang tagsa ka hari sang Israel magahalin sa iya mga kaliwat hasta san-o. Ang iya ginharian magadugay sa akon panulok pareho kadugay sang adlaw;
{89:37} magapadayon ini hasta san-o pareho sang bulan nga ginakabig nga masaligan nga manugpamatuod sa langit.”
{89:38} Pero, Ginoo, naakig ka sa imo pinili nga hari; gintalikdan mo siya kag ginsikway.
{89:39} Gindula mo ang imo kasugtanan sa iya nga imo alagad, kag ginkuha mo ang iya awtoridad bilang hari.
{89:40} Ginrumpag mo ang mga pader sang iya siyudad. Gin-guba mo ang iya napaderan nga mga siyudad.
{89:41} Ang mga pagkabutang sang iya siyudad ginpanguha sang tanan nga nagaagi. Ginpakahuy-an siya sang iya katupad nga mga nasyon.
{89:42} Ginpadaog mo ang iya mga kaaway; ginlipay mo sila tanan.
{89:43} Ginhimo mo nga wala sing pulos ang iya mga armas kag ginpapierdi mo siya sa inaway.
{89:44} Ginkuha mo ang iya pagkagamhanan kag ang iya awtoridad bilang hari.
{89:45} Daw sa nagtigulang siya bisan bataon pa siya; kag ginpakahuy-an mo siya.
{89:46} Hasta san-o pa bala, Ginoo, nga magpanago ka? Hasta bala sa wala sing katapusan? Hasta san-o pa bala ang imo kaakig nga daw sa kalayo?
{89:47} Dumduma bala kon daw ano kalip-ot sang kabuhi sang tawo; dumduma nga ginhimo mo ang tawo nga may kamatayon.
{89:48} Sin-o bala ang tawo nga indi mapatay? Makalikaw bala ang tawo sa kamatayon?
{89:49} Ginoo, diin na bala ang imo gugma nga pareho sang una, nga ginpromisa mo kay David sa imo katutom sa iya?
{89:50} Dumduma, Ginoo, ang pagpakahuya sang madamo nga mga nasyon sa imo mga alagad, nga ginaagwanta ko lang.
{89:51} Sila nga imo mga kaaway, Ginoo, amo ang nagayaguta sang imo pinili nga hari bisan diin siya magkadto.
{89:52} Dalayawon ang Ginoo sa wala sing katapusan! Amen! Amen!
{i90:1} Ang Dios kag ang Tawo
{90:1} Ginoo, ikaw ang amon puluy-an halin pa sang una.
{90:2} Sa wala mo pa matuga ang mga bukid kag ang kalibutan, ikaw na ang Dios, kag ikaw gihapon ang Dios sa wala sing katapusan.
{90:3} Ikaw ang nagabuot sa kamatayon sang tawo; ginabalik mo siya sa duta nga amo ang iya ginhalinan.
{90:4} Ang isa ka libo ka tuig sa amon daw isa lang ka adlaw sa imo nga nagligad na, ukon daw malip-ot lang nga oras sa kagab-ihon.
{90:5} Ginabutangan mo sang katapusan ang amon kabuhi pareho sa damgo
{90:6} ukon pareho sa hilamon nga nagaulhot kag nagatubo kon aga, pero pagkahapon nagakalaya kag nagakapatay.
{90:7} Ang imo kaakig sa amon, nagapahadlok kag nagalaglag sa amon.
{90:8} Nakita mo ang amon mga sala. Bisan ang mga sala nga nahimo namon sa tago hayag sa imo presensya.
{90:9} Matuod nga sa imo kaakig mapatay kami; matapos ang amon kabuhi sa daw isa lang ka panghayhay.
{90:10} Ang kalawigon sang amon kabuhi 70 ka tuig, ukon 80 ka tuig kon mabakod kami. Pero bisan pa ang pinakamaayo namon nga mga tinuig madamo sang mga kagamo kag kalisod. Matuod gid man nga sa indi madugay matapos ang amon kabuhi kag madula kami.
{90:11} Wala sing may nakaeksperiensya sang imo bug-os nga kaakig. Kag samtang nagadugang ang amon ihibalo sa imo kaakig nagadugang man ang amon pagtahod sa imo.
{90:12} Paintiendiha kami nga kalip-ot lang sang amon kabuhi, agod mangin mainalamon kami sa amon pagkabuhi.
{90:13} Ginoo, hasta san-o pa bala ang imo kaakig sa amon? Talupangda kag kaluoyi kami nga imo mga alagad.
{90:14} Kada aga ipakita ang imo gugma sa amon agod magkanta kami sa kalipay kag mangin malipayon kami sa bug-os namon nga kabuhi.
{90:15} Hatagi kami sang kalipay nga pareho kalawig sa mga tinuig nga ginsilutan mo kami kag nag-antos kami.
{90:16} Ipakita sa amon nga imo mga alagad, kag sa amon mga kaliwat, ang imo makatilingala nga binuhatan kag ang imo pagkagamhanan.
{90:17} Ginoo nga amon Dios, kabay pa nga pakamaayuhon mo kami kag hatagan sang kadalag-an sa tanan namon nga mga ginahimo.
{i91:1} Ang Dios Aton nga Manugprotektar
{91:1} Ang bisan sin-o nga magpaprotektar sa Labing Mataas nga Dios nga Makagagahom protektaran niya.
{91:2} Makasiling siya sa Ginoo, “Ikaw ang akon dalangpan kag mabakod nga palanaguan. Ikaw ang akon Dios nga akon ginasaligan.”
{91:3} Sigurado gid nga ilikaw ka niya sa mga siod kag sa makamamatay nga mga balatian.
{91:4} Protektaran ka niya pareho sang pagprotektar sang pispis sa iya mga buto sa idalom sang iya mga pakpak. Sa iya katutom, protektaran ka niya kag apinan.
{91:5} Indi ka dapat mahadlok sa mga kalahadlukan, sa mga kaaway, sa
{91:6} mga balatian, kag sa mga kalalat-an nga nagaabot kon gab-i ukon adlaw.
{91:7} Bisan linibo ka mga tawo ang magkalamatay sa imo palibot, indi ka maano.
{91:8} Makita mo lang kon paano ginasilutan ang malaot nga mga tawo.
{91:9} Tungod kay ginhimo mo nga dalangpan ang Ginoo, ang Labing Mataas nga Dios nga akon manugprotektar, 
{91:10} wala sing kalamidad ukon kalalat-an nga magaabot sa imo ukon sa imo panimalay.
{91:11} Kay suguon sang Dios ang iya mga anghel sa pagbantay sa imo bisan diin ka makadto.
{91:12} Hakwaton ka nila agod indi mapilas ang imo tiil sa bato.
{91:13} Tapakon mo ang mga leon kag ang dalitan nga mga man-og.
{91:14} Nagsiling ang Dios, “Luwason ko kag protektaran ang nagahigugma kag nagakilala sa akon.
{91:15} Kon magpanawag siya sa akon, sabton ko siya; kon ara siya sa kalisod, updan ko siya; luwason ko siya kag padunggan.
{91:16} Hatagan ko siya sang malawig nga kabuhi, kag ipakita ko sa iya ang akon pagluwas sa iya.”
{i92:1} Kanta sa Pagdayaw sa Dios
{92:1} Ginoo nga Labing Mataas nga Dios, maayo gid ang magpasalamat kag magkanta sang mga pagdayaw sa imo.
{92:2} Maayo gid ang magsugid sang imo gugma kag katutom adlaw-gab-i,
{92:3} nga ginatukaran sang mga instrumento nga may mga kuwerdas.
{92:4} Kay ginlipay mo ako, Ginoo, paagi sa imo makatilingala nga mga binuhatan. Tungod sang imo mga ginhimo nagakanta ako sa kalipay.
{92:5} Daw ano ka gamhanan ang imo mga ginhimo, Ginoo! Indi namon matungkad ang imo hunahuna.
{92:6} Indi maintiendihan sang mga buang-buang ukon sang mga balingag
{92:7} nga bisan mag-uswag ang mga malaot pareho sa hilamon nga nagatubo, laglagon sila sa wala sing katapusan.
{92:8} Pero ikaw, Ginoo, labaw sa tanan sa wala sing katapusan.
{92:9} Sigurado gid nga ang tanan mo nga malaot nga mga kaaway magalalapta kag magakalamatay.
{92:10} Ginhatagan mo ako sang kusog pareho sa kusog sang turo nga baka, kag ginhatagan mo ako sang kalipay.
{92:11} Nabatian ko kag nakita mismo ang pagkapierdi sang akon malaot nga mga kaaway.
{92:12} Ang mga matarong magauswag pareho sa mga palma nga nagalambo, kag magabakod sila pareho sa mga kahoy nga sedro sang Lebanon.
{92:13} Pareho sila sa mga kahoy nga gintanom sa templo sang Ginoo nga aton Dios, nga nagalambo
{92:14} kag nagapamunga gihapon bisan tigulang na, kag padayon nga malagtom kag mabakod.
{92:15} Nagapakita lang ini nga matarong ang Ginoo nga akon palalipdan nga bato; wala gid sing kalautan sa iya.
{i93:1} Ang Dios Aton Hari
{93:1} Hari ikaw, Ginoo; ang imo pagkagamhanan kag pagkahalangdon amo ang imo harianon nga bayo. Ginpahamtang mo sing malig-on ang kalibutan kag indi ini mauyog.
{93:2} Hari ka na halin pa sang una, kay ara ka na sadto pa.
{93:3} Nagadinaguhob ang dagat, Ginoo, kag nagalinagumba ang mga balod.
{93:4} Pero mas gamhanan ka, Ginoo nga ara sa langit, sang sa dinaguhob sang dagat; mas gamhanan ka sang sa mga balod sini.
{93:5} Ginoo, ang imo mga sugo masaligan gid kag ang pagkabalaan amo ang nagapatahom sa imo templo hasta san-o.
{i94:1} Ang Dios amo ang Manughukom sang Tanan
{94:1} Ginoo, Dios ikaw nga nagatimalos; ipakita na ang imo kaakig.
{94:2} Ikaw ang nagahukom sa tanan nga tawo; gani, sige na, balusi ang mga bugalon sang nagakabagay sa ila.
{94:3} Hasta san-o pa bala ang pagkinasadya sang mga malaot, Ginoo?
{94:4} Sila tanan nga nagahimo sang malain puwerte magpahambog.
{94:5} Ginapigos nila ang katawhan nga imo ginapanag-iyahan.
{94:6} Ginapamatay nila ang mga balo nga babayi, ang mga ilo, kag ang mga dumuluong.
{94:7} Nagasiling sila, “Indi makakita ang Ginoo sa aton mga ginahimo; ang Dios ni Jacob wala nagasapak.”
{94:8} Kamo nga mga balingag kag buang-buang nga mga tawo, san-o pa bala kamo makaintiendi? Abi intiendiha ninyo ini:
{94:9} Ang Dios nga naghimo sang aton mga dulunggan kag mga mata, indi bala siya makabati kag makakita sa aton?
{94:10} Siya nga nagadisiplina sa mga nasyon, indi bala siya magsilot? Siya nga nagatudlo sa mga tawo, indi bala siya makahibalo?
{94:11} Nahibaluan sang Ginoo nga ang mga ginahunahuna sang mga tawo wala sing pulos.
{94:12} Ginoo, bulahan ang tawo nga ginadisiplina mo paagi sa pagtudlo sa iya sang imo kasuguan.
{94:13} Ginatudluan mo siya agod nga may kalinong siya sa tion sang kagamo hasta sa tion nga silutan mo ang mga malaot.
{94:14} Kay indi mo gid pagsikwayon, Ginoo, ang katawhan nga imo ginapanag-iyahan.
{94:15} Sigurado nga matabo liwat nga ang mga paghukom matarong, kag suportaran ini sang tanan nga tawo nga nagakabuhi sing husto.
{94:16} Wala sing iban nga nagabulig sa akon batok sa malaot nga mga tawo kundi ikaw lang gid, Ginoo.
{94:17} Kon wala mo ako ginabuligan siguro patay na ako subong.
{94:18} Sang nagsiling ako sa imo, Ginoo, nga daw mapatay na ako, ginbuligan mo ako sang imo gugma.
{94:19} Sang nagakabalaka ako, ginpabakod mo ako kag nalipay ako.
{94:20} Indi puwede nga kadampig ka sang malaot nga mga manughukom, nga nagahimo sang malain paagi sa kasuguan.
{94:21} Nagaisa sila sa pagkontra sa mga matarong kag ginasentensyahan nila sang kamatayon ang mga wala sing sala.
{94:22} Pero ikaw, Ginoo nga akon Dios, amo ang akon dalangpan kag palalipdan nga bato.
{94:23} Silutan mo sila kag laglagon tungod sang ila mga sala. Laglagon mo gid sila, Ginoo nga amon Dios.
{i95:1} Kanta sa Pagdayaw
{95:1} Dali, magkanta kita sa kalipay kag maghinugyaw kita sa Ginoo, ang palalipdan nga bato nga nagaluwas sa aton.
{95:2} Magpalapit kita sa iya nga may pagpasalamat, kag maghinugyaw kita nga nagakanta sang mga pagdayaw sa iya.
{95:3} Kay ang Ginoo gamhanan nga Dios. Gamhanan siya nga hari kag labaw sa tanan nga dios.
{95:4} Siya ang nagapanag-iya sang mga kadadalman sang kalibutan kag sang mga putokputokan sang mga bukid.
{95:5} Siya man ang nagapanag-iya sang dagat kag sang duta nga iya ginpanghimo.
{95:6} Dali, magluhod kita sa pagsimba sa Ginoo nga naghimo sa aton.
{95:7} Kay siya ang aton Dios, kag kita ang iya katawhan nga iya ginabantayan kag ginaatipan pareho sa mga karnero. Kon mabatian ninyo subong ang tingog sang Dios,
{95:8} indi pagpatig-aha ang inyo mga tagipusuon pareho sang ginhimo sang inyo mga katigulangan sang una didto sa Meriba, subong man sang didto sila sa Masa sa may kamingawan.
{95:9} Nagsiling ang Dios, “Didto gintilawan nila ako bisan nakita na nila ang akon ginhimo sa ila.
{95:10} Sa sulod sang 40 ka tuig naakig gid ako sa sina nga henerasyon. Kag nagsiling ako nga katawhan sila nga nagatalang kag wala nagasunod sa akon mga ginatudlo sa ila.
{95:11} Gani sa akon kaakig nagpanumpa ako nga indi gid nila mabaton ang kapahuwayan nga halin sa akon.”
{i96:1} Ang Dios ang Pinakagamhanan nga Hari
{96:1} Kamo nga mga katawhan sa bug-os nga kalibutan, magkanta kamo sang bag-o nga kanta sa Ginoo!
{96:2} Magkanta kamo sa Ginoo kag dayawa ninyo siya. Isugid ninyo adlaw-adlaw ang parte sa pagluwas niya sa aton.
{96:3} Ibantala ninyo sa tanan nga katawhan sang mga nasyon ang iya pagkagamhanan kag ang iya makatilingala nga mga binuhatan.
{96:4} Kay gamhanan ang Ginoo, kag takos gid nga dayawon. Dapat siya nga tahuron labaw sa tanan nga dios,
{96:5} kay ang tanan nga dios sang iban nga mga nasyon ginhimo man lang nila agod ila simbahon, pero ang Ginoo amo ang naghimo sang kalangitan.
{96:6} Ara sa iya ang pagkagamhanan kag pagkahalangdon; ang kusog kag katahom ara sa iya nga templo.
{96:7} Dayawa ninyo ang Ginoo, kamo nga mga katawhan sang mga nasyon. Dayawa ninyo ang iya gahom kag kusog.
{96:8} Dayawa ninyo ang iya pagkagamhanan kag magdala kamo sang halad sa inyo pagsulod sa iya templo.
{96:9} Simbaha ninyo siya sa iya balaan nga presensya. Magtahod kamo sa iya presensya, kamo nga mga katawhan sa bug-os nga kalibutan.
{96:10} Sugiri ninyo ang mga nasyon nga, “Nagahari ang Ginoo.” Ginpahamtang niya sing malig-on ang kalibutan kag indi ini mauyog. Pagahukman niya ang mga tawo nga wala sing may pinilian.
{96:11} Magkalipay ang kalangitan kag ang kalibutan, pati na ang kadagatan, mga latagon, kag ang tanan nga ara sa ila. Ang tanan nga kahoy sa kagulangan magakanta sa kalipay
{96:12} sa presensya sang Ginoo. Kay sigurado nga magaabot siya sa paghukom sa mga tawo sa kalibutan. 
{96:13} Pagahukman niya sila nga may pagkamatarong kag suno sa iya kamatuoran.
{i97:1} Ang Dios Labaw sa Tanan nga Pangulo
{97:1} Nagahari ang Ginoo! Gani magkalipay ang kalibutan, pati na ang mga isla.
{97:2} Ginalibutan siya sang madamol nga gal-om, kag nagahari siya nga may pagkamatarong kag hustisya.
{97:3} Nagauna sa iya ang kalayo nga nagasunog sa iya mga kaaway sa palibot.
{97:4} Ang iya kilat nagapasanag sa kalibutan. Pagkakita sini sang mga tawo nagakulurog sila sa kahadlok.
{97:5} Nagakalatunaw ang mga bukid pareho sa kandila sa presensya sang Ginoo, ang Ginoo nga nagagahom sa bug-os nga kalibutan.
{97:6} Nagapahayag ang kalangitan nga matarong siya, kag ang tanan nga katawhan nakakita sang iya pagkagamhanan.
{97:7} Nagakahuy-an ang tanan nga nagasimba sa mga imahen kag nagapabugal sa sina nga mga dios-dios. Ang tanan nga dios nagaluhod sa pagsimba sa Dios.
{97:8} Ginoo, nabatian sang mga pumuluyo sang Zion kag sang iban pa nga mga banwa sang Juda nga silutan mo ang ila mga kaaway, gani nagakalipay sila.
{97:9} Kay ikaw, Ginoo, nga Labing Mataas nga Dios, nagagahom sa bug-os nga kalibutan. Mas labaw ka sang sa tanan nga dios.
{97:10} Ang mga nagahigugma sa Ginoo dapat nga magkaugot sa malain. Kay ginatipigan sang Ginoo ang kabuhi sang iya matutom nga katawhan kag ginaluwas niya sila sa kamot sang mga malaot.
{97:11} Ang kaayo sang Dios daw sa adlaw nga nagasilak sa mga matarong kag nagahatag ini sang kalipay sa ila.
{97:12} Kamo nga mga matarong, magkalipay kamo tungod sang ginhimo sang Ginoo sa inyo. Dayawa ninyo siya bilang pagdumdom kon ano siya ka balaan.
{i98:1} Dayawa ang Dios nga Manughukom
{98:1} Magkanta kita sang bag-o nga kanta sa Ginoo, kay naghimo siya sang makatilingala nga mga butang! Paagi sa iya kaugalingon nga gahom kag kusog napierdi niya ang aton mga kaaway.
{98:2} Ginpakita sang Ginoo sa mga nasyon nga ginbuligan niya kita kag ginpadaog.
{98:3} Wala niya ginkalimtan ang iya gugma kag katutom sa aton nga katawhan sang Israel. Nakita sang tanan nga tawo sa bug-os nga kalibutan kon paano kita ginpadaog sang aton Dios.
{98:4} Kamo nga mga katawhan sa bug-os nga kalibutan, maghinugyaw kamo sa Ginoo tungod sa kalipay. Magkanta kamo sing malipayon sa pagdayaw sa iya.
{98:5} Magkanta kamo sang mga pagdayaw sa Ginoo nga ginatukaran sang mga arpa, mga trumpeta,
{98:6} kag mga budyong. Kag maghinugyaw kamo sa kalipay sa presensya sang Ginoo nga aton Hari.
{98:7} Magkalipay ang kalibutan kag ang tanan nga nagapuyo sa iya, pati na ang dagat kag ang tanan nga ara sa iya.
{98:8} Magpalakpak ang mga suba kag magdulungan kanta sa kalipay ang mga bukid.
{98:9} Magkalipay sila sa presensya sang Ginoo kay magaabot siya sa paghukom sa mga tawo sa kalibutan. Pagahukman niya sila sing husto, nga wala siya sing may pinilian.
{i99:1} Ang Dios Balaan nga Hari
{99:1} Nagahari ang Ginoo kag nagapungko sa tunga sang mga kerubin. Gani nagakurog ang mga tawo sa pagtahod sa iya kag nagatay-og ang kalibutan.
{99:2} Gamhanan ang Ginoo sa Zion; nagagahom siya sa tanan nga katawhan.
{99:3} Magadayaw ang mga tawo sa iya tungod kay gamhanan kag makatilingala siya. Balaan siya!
{99:4} Gamhanan siya nga Hari, kag luyag niya ang hustisya. Wala siya sing may pinilian sa iya paghukom kag matarong kag husto ang iya ginahimo sa Israel.
{99:5} Dayawa ang Ginoo nga aton Dios. Simbaha siya sa iya templo. Balaan siya!
{99:6} Si Moises kag si Aaron ang duha sa iya mga pari, kag si Samuel ang isa sa mga nagpangamuyo sa iya. Nagpanawag sila sa iya kag ginsabat niya sila.
{99:7} Nagpakighambal siya sa ila halin sa madamol nga panganod; gintuman nila ang mga pagpanudlo kag mga pagsulundan nga ginhatag niya sa ila.
{99:8} Ginoo nga amon Dios, ginsabat mo ang mga pangamuyo sang imo katawhan. Ginpakita mo sa ila nga mapinatawaron ka nga Dios bisan ginsilutan mo sila sa ila mga sala.
{99:9} Dayawa ang Ginoo nga aton Dios. Simbaha siya sa iya balaan nga bukid, kay balaan ang Ginoo nga aton Dios.
{i100:1} Kanta sa Pagdayaw
{100:1} Kamo nga mga katawhan sa bug-os nga kalibutan, maghinugyaw kamo sa Ginoo sa kalipay.
{100:2} Alagara ninyo ang Ginoo nga may kalipay. Magpalapit kamo sa iya nga nagakanta sa kalipay.
{100:3} Kilalaha ninyo nga ang Ginoo amo ang Dios! Siya ang naghimo sa aton kag iya kita. Iya kita katawhan nga ginaatipan niya pareho sa mga karnero.
{100:4} Magsulod kamo sa iya templo nga may pagdayaw kag pagpasalamat. Dayawa ninyo siya kag pasalamati.
{100:5} Kay maayo ang Ginoo; ang iya gugma wala sing katapusan, kag ang iya katutom nagapadayon hasta san-o.
{i101:1} Ang Promisa sang Hari
{101:1} Ginoo, magakanta ako parte sa imo gugma kag hustisya. Magakanta ako sang mga pagdayaw sa imo.
{101:2} Magakabuhi ako nga wala sing kasawayan. San-o mo bala ako palapitan? Magakabuhi ako nga wala sing kasawayan sa akon panimalay,
{101:3} kag indi ko pagtugutan ang kalautan. Kontra ko gid ang mga ginahimo sang mga tawo nga nagabiya sa Dios; indi ako maghimo sina.
{101:4} Magapalayo ako sa mga tawo nga tiko ang ila nga panghunahuna; indi ako mag-intra sa ila kalautan.
{101:5} Pagalaglagon ko ang bisan sin-o nga nagapanugidsugid sing malain parte sa iya isigkatawo. Indi ko pagtugutan ang mga buhat sang mga bugalon kag matinaas-taason.
{101:6} Pero pakitaan ko sang kaayo ang akon mga kasimanwa nga matutom sa Dios kag nagakabuhi nga wala sing kasawayan. Mangin kaupod ko sila tungod kay tugutan ko sila nga mag-alagad sa akon.
{101:7} Ang mga tawo nga dayaon kag butigon indi makatiner sa akon palasyo.
{101:8} Kada adlaw laglagon ko ang akon mga kasimanwa nga malaot. Palayason ko sila sa siyudad sang Ginoo.
{i102:1} Pangamuyo sang Tawo nga Nagaantos
{102:1} Ginoo, pamatii ang akon pangamuyo. Pamatii ang akon pagpangayo sang bulig sa imo.
{102:2} Indi ka magpanago sa akon sa tion sang akon kalisod. Pamatii ako kon magpanawag ako sa imo, kag sabta ako gilayon.
{102:3} Kay ang akon kabuhi dali lang madula pareho sa aso; ang akon lawas daw sa ginasunog.
{102:4} Nagahugos ako pareho sa hilamon nga nagakalaya. Kag nadulaan ako sang gana magkaon
{102:5} tungod sang akon mabaskog nga pag-ugayong. Daw sa tul-an na lang ako nga ginputos sang panit.
{102:6} Nagaisahanon ako pareho sa ilahas nga pispis ukon pareho sa bukaw sa guba nga lugar nga wala sing may nagaestar nga tawo.
{102:7} Indi ako makatulog; pareho ako sa pispis nga nagaisahanon sa atop sang balay.
{102:8} Permi ako ginapakahuy-an sang akon mga kaaway. Ginayaguta nila ako kag ginagamit nila nga halimbawa ang akon malain nga kahimtangan sa pagsumpa sa iban.
{102:9} Ginayaguta nila ako kay wala na ako kaon-kaon kundi nagapungko na lang sa abo kag nagahilibion
{102:10} tungod sang imo puwerte nga kaakig sa akon. Ginayaguta man nila ako kay daw pareho ako sa basura nga ginpudyot mo kag ginhaboy.
{102:11} Ang akon kabuhi pareho sa landong nga nagakadula. Kag pareho ako sa hilamon nga nagakalaya.
{102:12} Pero ikaw iya, Ginoo, nagahari sa wala sing katapusan; dumdumon ka sang mga tawo hasta san-o.
{102:13} Handa ka na nga kaluoyan ang Zion, tungod kay nag-abot na ang natalana nga tion nga ipakita mo ang imo kaayo sa iya.
{102:14} Kay ang ini nga siyudad, bisan wasak na, ginahigugma kag ginakabalak-an pa gihapon sang imo katawhan nga imo mga alagad.
{102:15} Ang mga nasyon magatahod sa Ginoo; ang tanan nga hari sa kalibutan magatahod sa iya nga gamhanan nga presensya.
{102:16} Kay patindugon liwat sang Ginoo ang Zion; ipakita niya ang iya gamhanan nga presensya.
{102:17} Pagasabton niya ang pangamuyo sang mga makaluluoy; indi niya pag-ibaliwala ang ila pangamuyo.
{102:18} Isulat ini para sa palaabuton nga mga henerasyon, agod nga magadayaw sila sa Ginoo:
{102:19} Ginatulok sang Ginoo ang kalibutan didto sa iya balaan nga lugar sa langit,
{102:20} agod pamatian niya ang mga pag-ugayong sang iya katawhan nga ginbihag kag agod hilwayon niya ang iya katawhan nga palatyon.
{102:21} Kag tungod sini, ang mga ginhimo sang Ginoo ibantala sa Zion, ang siyudad sang Jerusalem, kag didto pagadayawon siya.
{102:22} Matabo ini kon magtipon na ang mga katawhan halin sa mga nasyon kag mga ginharian sa pagsimba sa Ginoo.
{102:23} Wala pa gani matapos ang akon kabuhi ginapaluya na ako sang Ginoo; ginapalip-ot niya ang akon kabuhi.
{102:24} Gani nagsiling ako, “O Dios ko nga nagakabuhi sa wala sing katapusan, indi anay pagkuhaa ang akon kabuhi sa wala pa ako magtigulang.
{102:25} Sang una gintuga mo ang kalibutan kag ang kalangitan.
{102:26} Ini sila magakalawala, pero ikaw magapadayon sa gihapon. Magagabok sila tanan pareho sa bayo. Kag pareho man sa bayo, ilisan mo sila kag mawala sila.
{102:27} Pero ikaw iya amo lang sa gihapon; wala ka sing katapusan.
{102:28} Ang mga kaliwat sang imo katawhan nga imo mga alagad magakabuhi nga luwas sa katalagman kag bantayan mo sila.”
{i103:1} Ang Gugma sang Dios
{103:1} Dapat dayawon ko gid ang Ginoo. Dayawon ko ang iya pagkabalaan sa bug-os ko nga kabuhi.
{103:2} Dapat dayawon ko gid ang Ginoo, kag dapat indi ko pagkalimtan kon ano ang iya kaayo.
{103:3} Ginapatawad niya ang tanan ko nga sala, kag ginaayo niya ang tanan ko nga balatian.
{103:4} Ginaluwas niya ako sa kamatayon, kag ginabendisyunan niya ako sang iya gugma kag kaluoy.
{103:5} Ginahatagan niya ako sang maayo nga mga butang samtang nagakabuhi ako sa bagay nga nagabataon ako kag makusog pareho sa agila.
{103:6} Nagahukom ang Ginoo pabor sa tanan nga ginapigos; ginahatagan niya sila sang hustisya.
{103:7} Ginpahayag niya ang iya pamaagi kay Moises kag ginpakita niya sa katawhan sang Israel ang iya gamhanan nga mga binuhatan.
{103:8} Mabinalak-on siya kag maluluy-on; mahigugmaon siya kag indi dali maakig.
{103:9} Wala nagapadayon ang iya pagsabdong, kag indi permanente ang iya kaakig.
{103:10} Wala niya kita ginsilutan sang nagakabagay sa aton mga sala. Wala siya nagbalos sa aton suno sa aton mga kalautan.
{103:11} Kay subong nga dako ang distansya sang langit sa duta, dako man ang iya paghigugma sa mga nagatahod sa iya.
{103:12} Subong nga malayo ang sidlangan sa nakatundan, malayo man ang pagseparar niya sang aton mga sala sa aton.
{103:13} Subong nga ang amay maluluy-on sa iya mga anak, ang Ginoo maluluy-on man sa mga nagatahod sa iya.
{103:14} Kay nahibaluan niya kon paano kita ginhimo. Ginadumdom niya nga ginhimo kita halin sa duta.
{103:15} Kita nga mga tawo, ang aton kabuhi pareho sa hilamon. Nagauswag kita pareho sa nagalambo nga bulak sa latagon.
{103:16} Dayon nagahuyop ang hangin sa sini nga bulak, kag nadula ini kag indi na makita.
{103:17} Pero wala sing katapusan ang gugma sang Ginoo sa mga nagatahod sa iya, sa mga nagatuman sang iya kasugtanan, kag
{103:18} sa mga nagadumdom sa pagtuman sang iya mga sugo. Kag ang iya matarong nga ginahimo magapadayon sa ila mga kaliwat.
{103:19} Ginbutang sang Ginoo ang iya trono sa langit, kag nagahari siya sa tanan.
{103:20} Dayawa ninyo ang Ginoo, kamo nga gamhanan niya nga mga anghel nga nagapamati kag nagatuman sang iya mga pulong.
{103:21} Dayawa ninyo ang Ginoo, tanan kamo nga iya langitnon nga mga tinuga nga nagaalagad sa iya kag nagatuman sang iya kabubut-on.
{103:22} Dayawa ninyo ang Ginoo, tanan kamo nga iya mga tinuga sa tanan nga lugar nga iya ginagamhan. Dapat dayawon ko gid ang Ginoo.
{i104:1} Pagdayaw sa Dios nga Manunuga
{104:1} Dapat dayawon ko gid ang Ginoo. Ginoo nga akon Dios, gamhanan ka gid. Ang imo pagkadungganon kag pagkahalangdon daw amo ang imo bayo.
{104:2} Ginatabunan mo ang imo kaugalingon sang kasanag nga daw sa bayo kag ginahumlad mo ang langit nga daw sa tolda.
{104:3} Ginpatindog mo ang imo puluy-an sa ibabaw pa sang kahawaan. Ginahimo mo ang mga panganod nga imo karwahe, kag nagasakay ka nga ginapalid sang hangin.
{104:4} Ginahimo mo ang hangin nga imo mga mensahero, kag ang nagadabdab nga kalayo nga imo mga suluguon.
{104:5} Ginpahamtang mo ang kalibutan sa iya nga pundasyon, kag indi ini mauyog hasta san-o.
{104:6} Gintabunan mo ang kalibutan sang tubig nga daw sa panapton, kag naglapaw ini sa mga bukid.
{104:7} Sa imo nga pagsabdong nga nagadaguob, naghawa ang tubig.
{104:8} Kag nag-ilig sila sa mga bukid kag sa mga patag, kag sa iban pa nga mga lugar nga ginpreparar mo para sa ila.
{104:9} Ginbutangan mo sila sang mga dulunan nga indi nila malapawan, agod indi nila liwat matabunan ang kalibutan.
{104:10} Ginpailig mo ang mga tuburan sa mga ililigan sang tubig, kag nag-ilig ang tubig sa gin-utlan sang mga bukid.
{104:11} Gani ang tanan nga talunon nga mga sapat, pati ang talunon nga mga asno, makainom.
{104:12} Kag malapit didto sa tubig, nagapugad ang mga pispis sa mga sanga kag nagakanta.
{104:13} Halin sa imo puluy-an sa langit, ginapaulanan mo ang mga bukid. Kag tungod sa sining imo ginahimo, nagabaton sang pagpakamaayo ang kalibutan.
{104:14} Ginapatubo mo ang mga hilamon para sa mga kasapatan, kag ang mga tanom para sa mga tawo agod may kalan-on sila halin sa mga patubas —
{104:15} may bino nga makalipay sa ila, may lana nga makapahining sang ila guya, kag may tinapay nga makapabaskog sa ila.
{104:16} Natubigan sing maayo ang imo mga kahoy nga sedro sa Lebanon nga imo mismo gintanom.
{104:17} Nagapugad ang mga pispis sa sina nga mga kahoy; ang mga pispis nga dugwak nagapugad sa mga kahoy nga abeto.
{104:18} Ang talunon nga mga kanding nagaestar sa mataas nga mga bukid, kag ang mga sapat nga badier nagapanago sa mga kabatuhan.
{104:19} Gintuga mo ang bulan bilang palatandaan sang panahon; kag ang adlaw ginapasalop mo sa husto nga oras.
{104:20} Ginhimo mo ang kadulom; kag kon gab-i nagaguluwa ang madamo nga mga sapat sa kagulangan.
{104:21} Nagangurob ang mga leon samtang nagapangita sang ila pagkaon nga ginahatag mo sa ila.
{104:22} Kag kon magbutlak na ang adlaw nagabalik sila sa ila palanaguan kag didto nagaluko.
{104:23} Ang mga tawo iya nagaguwa sa ila mga balay sa pag-obra hasta magsirom.
{104:24} Ginoo, kadamo sang imo mga ginhimo. Ginhimo mo sila tanan suno sa imo nga kaalam. Ang kalibutan puno sang imo mga ginhimo.
{104:25} Ang dagat puwerte kalapad, kag may madamo ini nga mga tinuga nga indi maisip, dalagko kag magagmay.
{104:26} Ang mga barko nagapakadto-pakari dira, kag dira man nagalangoy-langoy ang dragon nga Leviatan nga imo gintuga.
{104:27} Ang tanan nga buhi nga tinuga nagasalig sa imo sang ila pagkaon sa tion nga kinahanglan nila.
{104:28} Ginahatagan mo sila sang pagkaon kag ginakaon nila, kag nagakabusog sila.
{104:29} Pero kon pabay-an mo sila, nagakahadlok sila; kon kuhaon mo ang ila ginhawa, nagakapatay sila kag nagabalik sila sa duta nga amo ang ila ginhalinan.
{104:30} Nagakatuga sila kon hatagan mo sila sang ginhawa. Sa sina nga paagi ginahatagan mo sang bag-o nga mga tinuga ang kalibutan.
{104:31} Kabay pa nga ang imo gahom, Ginoo, magapadayon sa wala sing katapusan. Kabay pa nga magkalipay ka sa imo mga ginhimo.
{104:32} Kon tulukon mo ang kalibutan, nagatay-og ini. Kon tandugon mo ang mga bukid, nagaaso ini.
{104:33} Magakanta ako sa Ginoo sa bug-os ko nga kabuhi. Magakanta ako sang mga pagdayaw sa akon Dios samtang nagakabuhi ako.
{104:34} Kabay pa nga malipay siya sa akon pagpamalandong. Magakalipay ako sa Ginoo;
{104:35} pero ang mga malaot kag makasasala laglagon sa kalibutan kag indi na sila makita pa. Dapat dayawon ko gid ang Ginoo. Dayawa ang Ginoo!
{i105:1} Ang Dios kag ang Iya Katawhan
{105:1} (1 Cro. 16: 8-22) Pasalamati ninyo ang Ginoo; simbaha ninyo siya! Isugid sa mga katawhan ang iya mga binuhatan.
{105:2} Kantahi ninyo siya sang mga pagdayaw; isugid ang tanan nga makatilingala niya nga mga binuhatan.
{105:3} Dayawa ninyo ang iya pagkabalaan. Magkalipay kamo nga mga nagadangop sa iya.
{105:4} Magsalig kamo sa Ginoo kag sa iya nga kusog. Magdangop kamo permi sa iya.
{105:5} Kamo nga mga pinili sang Dios kag mga kaliwat ni Abraham nga alagad sang Dios, kag mga kaliwat man
{105:6} ni Jacob, dumduma ninyo ang iya makatilingala nga mga binuhatan, ang iya mga milagro, kag ang iya mga paghukom.
{105:7} Siya ang Ginoo nga aton Dios, kag nagahukom siya sa bug-os nga kalibutan.
{105:8} Ginadumdom niya permi ang iya kasugtanan. Indi gid niya pagkalimtan ang iya promisa hasta san-o.
{105:9} Ini nga kasugtanan ginhimo niya kay Abraham kag ginpromisa man niya kay Isaac.
{105:10} Ginpadayon niya ini nga kasugtanan kay Jacob, nga ginatawag man Israel, kag magapadayon ini nga kasugtanan hasta san-o.
{105:11} Nagsiling siya sa tagsa sa ila, “Ihatag ko sa imo ang duta sang Canaan bilang palanublion mo kag sang imo mga kaliwat.”
{105:12} Sadto anay diutay pa lang kaayo ang katawhan sang Dios, kag mga dumuluong pa lang sila sa duta sang Canaan.
{105:13} Nagsaylo-saylo sila sa mga nasyon kag sa mga ginharian.
{105:14} Pero wala pagtuguti sang Dios nga daog-daugon sila. Para maproteksyunan sila, ginsabdong niya ang mga hari nga nagkontra sa ila. Siling niya,
{105:15} “Indi ninyo pag-anha ang akon pinili nga mga alagad; indi ninyo paghaliti ang akon mga propeta.”
{105:16} Nagpadala ang Dios sang gutom sa duta sang Canaan. Gin-ubos niya kuha ang tanan nila nga pagkaon.
{105:17} Pero ginpauna na niya si Jose sa Egipto sa pagbulig sa ila. Ginbaligya didto si Jose bilang isa ka ulipon.
{105:18} Ginkadenahan ang iya mga tiil kag ginbutangan sang salsalon ang iya liog,
{105:19} hasta nga natabo ang iya gintagna. Ang mensahi sang Ginoo sa iya nga natuman nagpamatuod nga matarong siya.
{105:20} Ginbuy-an siya sang hari sang Egipto nga nagadumala sa madamo nga katawhan,
{105:21} kag ginhimo niya siya nga manugdumala sang iya palasyo kag sang tanan niya nga pagkabutang.
{105:22} Bilang manugdumala, may awtoridad siya sa pagdisiplina sa mga opisyal sang hari kag sa pagtudlo sa iya mga manuglaygay.
{105:23} Sang ulihi nagkadto si Jacob kag ang iya panimalay sa Egipto, ang duta sang mga kaliwat ni Ham, kag didto sila nag-estar bilang mga dumuluong.
{105:24} Ginpadamo sang Ginoo ang iya katawhan; mabudlay na sila pierdihon sang mga taga-Egipto nga ila mga kaaway.
{105:25} Gintugutan sang Ginoo nga kontrahon kag tuntuhon sang mga taga-Egipto ang iya katawhan nga iya mga alagad.
{105:26} Dayon ginpadala niya si Moises nga iya alagad kag si Aaron nga iya pinili.
{105:27} Ginpakita nila didto sa duta sang mga kaliwat ni Ham ang makatilingala nga mga binuhatan sang Dios.
{105:28} Ginpadulom sang Dios ang Egipto; pero nagsupak gihapon ang mga taga-Egipto sa iya mga sugo.
{105:29} Ginhimo niya nga dugo ang ila mga tubig, gani nagkalamatay ang mga isda.
{105:30} Napuno sang paka ang ila duta, bisan ang mga kuwarto sang ila mga pangulo.
{105:31} Sa pagmando sang Dios, napuno sang langaw kag lamok ang ila duta.
{105:32} Imbes ulan, yelo kag kilat ang ginpadala niya sa ila duta.
{105:33} Ginpamierde niya ang ila mga tanom nga ubas kag ang mga kahoy nga higera, kag ang iban pa nga mga kahoy.
{105:34} Sa iya pagmando, nag-abot ang mga apan nga indi maisip.
{105:35} Kag ginpangaon sini ang tanan nga tanom sa ila duta pati na ang ila mga patubas.
{105:36} Ginpamatay sang Dios ang tanan nila nga kamagulangan nga lalaki.
{105:37} Dayon ginpaguwa niya ang mga Israelinhon sa Egipto nga wala maano, kag may dala pa sila nga mga pilak kag mga bulawan.
{105:38} Nalipay ang mga taga-Egipto sa paghalin sang mga Israelinhon, tungod kay nahadlok sila sa ila.
{105:39} Sang paglakat sang mga Israelinhon, nagbutang ang Dios sang panganod sa paghandong sa ila kag sang kalayo sa paghatag sang kasanag sa ila sa kagab-ihon.
{105:40} Nagpangayo sila sang pagkaon, kag ginpadal-an sila sang Dios sang mga pitaw, kag ginbusog niya sila sang pagkaon nga halin sa langit.
{105:41} Ginbuka niya ang bato kag nagsagawak ang tubig. Nag-ilig ini sa desierto nga daw sa suba.
{105:42} Ginhimo ini tanan sang Dios kay wala niya ginkalimtan ang iya mismo promisa kay Abraham nga iya alagad.
{105:43} Ginpaguwa niya sa Egipto ang katawhan nga iya ginpili, nga malipayon kag nagahinugyaw sa kalipay.
{105:44} Kag ginhatag niya sa ila ang mga duta sang iban nga mga katawhan; ginpanubli nila ang ginpangabudlayan sang iban.
{105:45} Ginhimo ini sang Dios agod tumanon nila ang iya mga pagsulundan kag kasuguan. Dayawa ang Ginoo.
{i106:1} Ang Kaayo sang Dios sa Iya Katawhan
{106:1} Dayawa ang Ginoo! Pasalamati siya kay maayo siya; ang iya gugma wala sing katapusan.
{106:2} Wala sing may makasugid ukon makadayaw sing bug-os sang gamhanan nga mga binuhatan sang Ginoo.
{106:3} Bulahan ang tawo nga nagahimo sing husto kag matarong sa tanan nga tion.
{106:4} Ginoo, dumduma ako kon magbulig ka sa imo katawhan; luwasa man ako kon magluwas ka sa ila,
{106:5} agod maagom ko man ang kauswagan sang imo pinili nga nasyon kag agod makaambit man ako sang ila kalipay kag makaupod ako sa ila pagdayaw sa imo.
{106:6} Nakasala kami pareho sang amon mga katigulangan; malain gid ang amon ginhimo.
{106:7} Sang didto sa Egipto ang amon mga katigulangan, wala nila ginsapak ang imo makatilingala nga mga binuhatan. Wala nila pagdumduma ang imo gugma nga ginpakita sa ila sing makapila ka beses, kag nagrebelde sila sa imo sa Mapula nga Dagat.
{106:8} Pero ginluwas mo sila agod mapadunggan ka kag makita nila ang imo gahom.
{106:9} Ginmanduan sang Ginoo ang Mapula nga Dagat nga magmala, kag nagmala ini; kag gintuytuyan niya ang iya katawhan sa pagtabok sa dagat nga daw sa nagalakat lang sila sa desierto.
{106:10} Ginluwas niya sila sa kamot sang mga kaaway.
{106:11} Gintabunan sang tubig ang ila mga kaaway kag wala gid sing may nakaluwas sa ila.
{106:12} Gani nagtuo sila sa iya mga promisa kag nagkanta sila sang pagdayaw sa iya.
{106:13} Pero nalimtan dayon nila ang iya ginhimo kag wala sila maghulat sang iya laygay.
{106:14} Didto sa kamingawan, gintilawan nila ang Dios tungod sang ila sobra nga handom sa pagkaon.
{106:15} Gani ginhatag niya sa ila ang ila ginpangayo, pero ginpadal-an man niya sila sang balatian nga nagpaluya sa ila.
{106:16} Didto sa ila nga kampo sa kamingawan, nahisa sila kay Moises kag kay Aaron. Si Aaron gindedikar nga mag-alagad sa Ginoo.
{106:17} Gani nagbuka ang duta kag nahulog si Datan kag si Abiram kag ang ila mga pamilya.
{106:18} Kag may kalayo pa gid nga nagsunog sa ila malaot nga mga sumulunod.
{106:19} Didto sa Horeb, naghimo ang mga Israelinhon sang bulawan nga baka kag ginsimba nila ini nga dios-dios.
{106:20} Ginbayluhan nila ang ila dungganon nga Dios sang imahen sang isa ka turo nga baka nga nagahalab sang hilamon.
{106:21} Ginkalimtan nila ang Dios nga nagluwas sa ila kag naghimo sang gamhanan kag makatilingala nga mga
{106:22} binuhatan didto sa Egipto, ang duta sang mga kaliwat ni Ham, kag didto sa Mapula nga Dagat.
{106:23} Ginlaglag na kuntani sang Dios ang iya katawhan kon wala magpatunga si Moises nga iya alagad, sa pagkombinsi sa iya nga punggan niya ang iya kaakig agod indi niya sila malaglag.
{106:24} Ginbaliwala pa gid nila ang maayo nga duta kay wala sila magtuo sa promisa sang Dios.
{106:25} Nagkinumod sila sa ila mga tolda kag wala sila magtuman sa Ginoo.
{106:26} Gani nagpanumpa ang Dios nga pamatyon niya sila sa kamingawan,
{106:27} kag laptahon niya ang ila mga kaliwat sa iban nga mga nasyon nga sa diin magakalamatay sila.
{106:28} Gintugyan nila ang ila kaugalingon sa dios-dios nga si Baal nga didto sa Bukid sang Peor kag nagkaon sila sang mga halad nga ginhalad sa mga patay.
{106:29} Ginpaakig nila ang Ginoo tungod sang ila malaot nga mga binuhatan, gani nag-abot sa ila ang kalalat-an.
{106:30} Pero nagpatunga si Finehas, gani nag-untat ang kalalat-an.
{106:31} Ang ginhimo ni Finehas ginakabig nga matarong, kag dumdumon ini sang mga tawo hasta san-o.
{106:32} Didto sa tuburan sang Meriba, ginpaakig sang mga Israelinhon ang Ginoo, kag naglain gid ang buot ni Moises sa ila mga ginhimo.
{106:33} Tungod nga ginpalain nila ang buot ni Moises, nakahambal siya sang mga pulong nga wala niya paghunahunaa sing maayo.
{106:34} Wala ginpamatay sang mga Israelinhon ang mga katawhan sa Canaan suno sa ginsiling sa ila sang Ginoo.
{106:35} Sa baylo, nagpakig-isa sila sa sini nga mga katawhan kag ginsunod nila ang ila pagginawi.
{106:36} Ginsimba nila ang ila mga dios-dios kag nagdala ini sang kalaglagan sa ila.
{106:37} Ginhalad nila ang ila mga kabataan sa mga demonyo
{106:38} nga mga dios-dios sang Canaan. Tungod sang ila pagpamatay sang ila inosente nga mga kabataan, ginhigkuan nila ang duta sang Canaan
{106:39} pati ang ila kaugalingon. Tungod sang ila ginhimo, nagluib sila sa Dios pareho sa isa ka babayi nga nagpanginlalaki.
{106:40} Gani naakig ang Ginoo sa katawhan nga iya ginapanag-iyahan, kag ginkangil-aran niya sila.
{106:41} Gintugyan niya sila sa mga nasyon nga ila mga kaaway, kag gin-gamhan sila sang sini nga mga nasyon.
{106:42} Ginpigos sila sang ila mga kaaway kag gin-ulipon.
{106:43} Madamo nga beses nga ginluwas sila sang Dios, pero ginahungod pa gid nila nga magrebelde sa iya, gani ginlaglag sila tungod sang ila sala.
{106:44} Pero kon magpanawag gani sila sa Dios, ginabuligan niya gihapon sila sa ila mga kalisod.
{106:45} Gindumdom sang Dios ang iya kasugtanan sa ila, kag tungod sa iya dako nga gugma sa ila nagbaylo ang iya hunahuna nga indi na niya sila pagsilutan.
{106:46} Ginbuot niya nga kaluoyan sila sang mga nagbihag sa ila.
{106:47} Luwasa kami, Ginoo nga amon Dios, kag tipuna kami liwat sa amon duta halin sa mga nasyon, agod makapasalamat kami kag makadayaw sa imo pagkabalaan.
{106:48} Dalayawon ang Ginoo, ang Dios sang Israel, sa wala sing katapusan. Ang tanan nga katawhan magsabat sang, “Amen!” Dayawa ang Ginoo!
{i107:1} Pagdayaw sa Kaayo sang Dios
{107:1} Pasalamati ang Ginoo, kay maayo siya; ang iya gugma wala sing katapusan.
{107:2} Ihambal ninyo ina, kamo nga iya ginluwas sa kamot sang mga kaaway.
{107:3} Kay gintipon niya kamo halin sa mga duta sa sidlangan, nakatundan, aminhan, kag bagatnan.
{107:4} May mga tawo nga nagpanglakaton sa kamingawan; indi nila makita ang alagyan pakadto sa siyudad nga may nagaestar nga mga tawo.
{107:5} Gin-gutom sila kag gin-uhaw, kag daw mapatay na sila.
{107:6} Sa ila nga kalisod, nagpanawag sila sa Ginoo, kag ginluwas niya sila.
{107:7} Gintuytuyan niya sila sa dalan nga deretso sa siyudad nga may nagaestar nga mga tawo.
{107:8} Dapat magpasalamat sila sa Ginoo tungod sang iya gugma kag sang iya makatilingala nga mga binuhatan sa mga tawo.
{107:9} Kay ginapainom niya ang mga ginauhaw kag ginapakaon ang mga ginagutom.
{107:10} May mga tawo nga ginpriso nga ginakadenahan kag nagapungko sila sa madulom gid nga prisohan.
{107:11} Napriso sila kay nagpamatok sila sa mga ginsiling sang Labing Mataas nga Dios kag ginbaliwala nila ang iya mga laygay.
{107:12} Gani ginpabudlayan niya sila sa ila mabug-at nga mga trabaho. Nagkalatumba sila pero wala sing may nagbulig sa ila.
{107:13} Sa ila kalisod, nagpanawag sila sa Ginoo, kag ginluwas niya sila.
{107:14} Ginpamugto niya ang ila mga kadena kag ginpanguha niya sila sa madulom gid nga prisohan.
{107:15} Dapat magpasalamat sila sa Ginoo tungod sang iya gugma kag sang iya makatilingala nga mga binuhatan sa mga tawo.
{107:16} Kay ginapangguba niya ang mga puwertahan nga saway kag ginapangbali ang mga rehas nga salsalon.
{107:17} May mga buang-buang nga nagaantos tungod sang ila mga paglapas kag kalautan.
{107:18} Nalainan sila sang tanan nga pagkaon kag dali na lang sila mapatay.
{107:19} Sa ila kalisod, nagpanawag sila sa Ginoo, kag ginluwas niya sila.
{107:20} Nagmando siya sang kaayuhan kag nag-alayo sila. Ginluwas niya sila sa kamatayon.
{107:21} Dapat magpasalamat sila sa Ginoo tungod sang iya gugma kag sang iya makatilingala nga mga binuhatan sa mga tawo.
{107:22} Dapat maghalad sila bilang pasalamat sa Dios; kag samtang nagakanta sila sa kalipay isugid nila ang iya mga binuhatan.
{107:23} May mga tawo nga nagsakay sa mga barko kag nagpanakayon sa kadagatan, nga amo ang ila palangabuhian.
{107:24} Nakita nila ang makatilingala nga mga binuhatan sang Ginoo sa kadagatan.
{107:25} Sa iya nga pagmando, naghangin sing mabaskog kag nagdalagko ang mga balod.
{107:26} Gani nagpaibabaw ang ila sakayan kag dayon nagpaidalom. Nadulaan sila sang kaisog sa sina nga katalagman.
{107:27} Nagduling-duling sila pareho sa hubog kag indi na sila makahibalo kon ano ang ila himuon.
{107:28} Sa ila kalisod, nagpanawag sila sa Ginoo, kag ginbuligan niya sila.
{107:29} Ginpauntat niya ang mabaskog nga hangin kag naglinaw ang dagat.
{107:30} Nalipay sila sang maglinaw na, kag gintuytuyan sila sang Dios sa dulungkaan nga ginahandom nila.
{107:31} Dapat magpasalamat sila sa Ginoo tungod sang iya gugma kag sang iya makatilingala nga mga binuhatan sa mga tawo.
{107:32} Dapat nga padunggan nila ang Dios sa ila pagtililipon kag dayawon man nila siya sa pagtililipon sang ila mga manugdumala.
{107:33} Ginahimo sang Ginoo ang mga suba nga desierto, kag ginahimo niya ang mga tuburan nga mamala nga duta.
{107:34} Ginahimo niya ang maayo nga duta nga wala sing pulos, tungod sang mga kalautan sang mga nagaestar dira.
{107:35} Ginahimo niya ang desierto nga mga katubigan, kag ginahimo niya ang mamala nga mga duta nga mga tuburan.
{107:36} Ginapaestar niya ang mga ginagutom sa sina nga lugar kag nagatukod sila dira sang siyudad nga ila estaran.
{107:37} Nagasab-og sila sa mga latagon kag nagatanom sang ubas, kag bugana ang ila mga patubas.
{107:38} Ginapakamaayo sila sang Dios, kag nagadamo sila. Bisan ang ila mga kasapatan wala niya ginatugutan nga magdiutay.
{107:39} Kon nagadiutay sila kag nagakahuy-an tungod sang pagpigos, pagsakit, kag pagpaantos sa ila,
{107:40} ginapakalain sang Dios ang mga nagapigos sa ila kag ginapatalang sa desierto nga wala sing mga dalan.
{107:41} Pero ginabuligan niya sila nga mga kubos sa ila mga pag-antos, kag ginapadamo niya ang ila mga pamilya pareho sa mga panong sang kasapatan.
{107:42} Nakita ini sang mga matarong kag nagakalipay sila, pero ang tanan nga malaot wala gid sing may masiling.
{107:43} Ang mga maalamon dapat gid magtipig sang sini nga mga butang; dapat hunahunaon nila ang dako nga gugma sang Ginoo.
{i108:1} Pangamuyo para sa Bulig sang Dios
{108:1} (Salmo 57: 7-11; 60: 5-12) O Dios, nagasalig gid ako sa imo. Kantahan ko ikaw sang mga pagdayaw sa bug-os ko nga tagipusuon.
{108:2} Magabugtaw ako samtang nagapamanagbanag, kag ihanda ko ang akon mga instrumento nga may mga kuwerdas sa pagdayaw sa imo.
{108:3} Ginoo, dayawon ko ikaw sa tunga sang mga katawhan. Kantahan ko ikaw sa tunga sang mga taga-iban nga nasyon.
{108:4} Kay ang imo gugma kag katutom indi gid matakos; mas mataas pa ini sa kalangitan.
{108:5} Ipakita, O Dios, ang imo pagkagamhanan sa kalangitan kag sa bug-os nga kalibutan.
{108:6} Luwasa kami paagi sa imo gahom. Sabta ang akon pangamuyo agod maluwas kami nga imo mga hinigugma.
{108:7} O Dios, nagsiling ka didto sa imo templo, “Magadaog ako; bahinon ko ang Shekem kag ang Kapatagan sang Sucot kag ipanagtag sa akon katawhan.
{108:8} Akon ang Gilead subong man ang Manase. Ang Efraim amo ang akon manugdepensa kag ang Juda amo ang akon manugdumala.
{108:9} Ang Moab akon suluguon, kag ang Edom akon ginapanag-iyahan. Nagasinggit ako sang kadalag-an batok sa Filistia.”
{108:10} Sin-o ang magadala sa akon sa Edom kag sa siyudad sini nga napalibutan sang mga pader?
{108:11} Indi bala ikaw, O Dios, nga nagsikway sa amon kag wala na nagaupod sa amon mga soldado?
{108:12} Buligi kami batok sa amon mga kaaway, kay wala sing pulos ang bulig sang tawo.
{108:13} Magadaog kami paagi sa imo bulig, O Dios, kay pierdihon mo ang amon mga kaaway.
{i109:1} Ang Reklamo sang Tawo nga Ara sa Kalisod
{109:1} O Dios, nga akon ginadayaw, sabta ang akon pagpanawag sa imo.
{109:2} Kay ginaakusar ako sang malaot kag dayaon nga mga tawo. Nagahambal sila sang binutig parte sa akon.
{109:3} Permi nila ako ginahambalan sing malain bisan wala sing kabangdanan.
{109:4} Bisan nagapakig-abyan ako sa ila, ginakontra nila ako; pero ginapangamuyuan ko sila.
{109:5} Ginabalusan nila ako sing malain sa maayo nga ginahimo ko sa ila, kag ginabalusan nila ako sing kaakig sa akon pagpakig-abyan sa ila.
{109:6} Nagasiling sila, “Mangita kita sang malaot nga tawo nga magkontra kag mag-akusar sa iya sa korte.
{109:7} Kon hukman na siya, kabay pa nga magguwa nga may sala siya. Kag kabay pa nga ang iya pangamuyo kabigon nga sala.
{109:8} Kabay pa nga indi magdugay ang iya kabuhi kag ihatag na lang sa iban ang iya buluhaton.
{109:9} Kabay pa nga mapatay na siya agod mailo ang iya mga kabataan kag mabalo ang iya asawa.
{109:10} Kabay pa nga bisan diin na lang magkadto ang iya mga kabataan nga nagapakilimos, kag kabay pa nga palayason sila bisan sa ila guba nga elistaran.
{109:11} Kabay pa nga kuhaon sang iya gin-utangan ang tanan niya nga pagkabutang, kag kabay pa nga kuhaon sang mga dumuluong ang iya pinangabudlayan.
{109:12} Kabay pa nga wala sing may maluoy sa iya kag sa iya ilo nga mga kabataan kon mapatay na siya.
{109:13} Kabay pa nga magkalamatay ang iya mga kaliwat agod malimtan na sila sa masunod nga henerasyon.
{109:14} Kabay pa nga indi pagpatawaron kag indi pagkalimtan sang Ginoo ang sala sang iya mga ginikanan
{109:15} kag mga katigulangan; kag kabay pa nga itugot sang Ginoo nga malimtan na sila sa kalibutan.
{109:16} Kay wala gid niya ginahunahuna ang paghimo sang maayo, kundi ginahingabot niya kag ginapamatay ang mga kubos, mga imol, kag mga nadulaan sang paglaom.
{109:17} Luyag niya nga pakamalauton ang iban — kabay pa nga sa iya ina matabo. Wala siya naluyag magbendisyon sa iban — kabay pa nga wala man sing may magbendisyon sa iya.
{109:18} Wala untat ang iya pagpakamalaot sa iban; daw bayo na ini nga iya ginasuksok. Kabay pa nga ang iya pagpakamalaot magabalik sa iya pareho sang pagsulod sang tubig sa iya lawas ukon pareho sang pagpanalupsop sang lana sa iya mga tul-an.
{109:19} Kag kabay pa nga magpabilin ini sa iya nga daw sa bayo nga nagatabon sa iya lawas ukon daw sa paha nga ginapaha niya permi.”
{109:20} Ginoo, kabay pa nga amo ina ang imo isilot sa mga nagaakusar kag nagahambal sing malain sa akon.
{109:21} Pero buligi ako, Ginoong Dios, agod mapadunggan ka. Luwasa ako tungod sang imo kaayo kag gugma.
{109:22} Kay kubos kag imol ako, kag nagasakit ang akon buot.
{109:23} Nagaamat-amat na dula ang akon kabuhi pareho sa landong kon gab-i. Daw pareho ako sa apan nga ginkahig.
{109:24} Nagaluya ang akon tuhod tungod sa pagpuasa. Puwerte na ako kaniwang.
{109:25} Nangin talamayon ako sa akon mga kaaway. Nagalungo-lungo sila kon makita nila ako.
{109:26} Buligi ako, Ginoo, nga akon Dios; luwasa ako suno sa imo gugma.
{109:27} Ipahibalo sa akon mga kaaway nga ikaw, Ginoo, ang nagluwas sa akon.
{109:28} Ginapakamalaot nila ako, pero ikaw magabendisyon sa akon. Mahuy-an sila kon salakayon nila ako, pero ako nga imo alagad magakalipay.
{109:29} Sila nga nagaakusar sa akon matabunan sang kahuy-anan pareho sa bayo nga nagatabon sa lawas.
{109:30} Pasalamatan ko gid ang Ginoo; dayawon ko siya sa atubangan sang madamo nga katawhan.
{109:31} Kay ginadepensahan niya ang mga tawo nga bululigan agod maluwas sila sa mga nagasentensya sa ila sang kamatayon.
{i110:1} Ang Ginoo kag ang Pinili Niya nga Hari
{110:1} Nagsiling ang Ginoo sa akon Ginoo, “Pungko diri sa akon tuo hasta mapaidalom ko sa imo ang imo mga kaaway.”
{110:2} Halin sa Zion, palaparon sang Ginoo ang imo ginharian, kag magagahom ka sa imo mga kaaway.
{110:3} Sa adlaw nga magpakig-away ka sa imo mga kaaway, magabulig sa imo sing kinabubut-on ang imo katawhan. Ang imo pamatan-on nga mga katawhan magakadto sa imo sa balaan nga mga bukid pareho sa tun-og sa kaagahon.
{110:4} Nagsumpa ang Ginoo, kag indi gid magbaylo ang iya hunahuna, nga pari ikaw sa wala sing katapusan, pareho sang pagkapari ni Melkizedek.
{110:5} Ang Ginoo ara sa imo tupad; pagalaglagon niya ang mga hari sa tion nga ipakita niya ang iya kaakig.
{110:6} Pagasilutan niya ang mga nasyon kag madamo ang iya pamatyon. Pagalaglagon niya ang mga nagadumala sa bug-os nga kalibutan.
{110:7} Ikaw, Mahal nga Hari, magainom sa ililigan sang tubig nga ara sa higad sang dalan, gani magabalik ang imo kusog kag magamadinalag-on ka.
{i111:1} Pagdayaw sa Dios
{111:1} Dayawa ang Ginoo! Pasalamatan ko ang Ginoo sa bug-os ko nga tagipusuon sa pagtililipon sang matarong nga mga tawo.
{111:2} Gamhanan ang mga binuhatan sang Ginoo; ginapamalandungan ini sang tanan nga naluyag sini.
{111:3} Gamhanan kag halangdon ang mga binuhatan sang Dios, kag ang iya pagkamatarong nagapadayon sa wala sing katapusan.
{111:4} Ginapadumdom gid niya sa aton ang iya makatilingala nga mga binuhatan. Maayo siya kag maluluy-on;
{111:5} ginahatagan niya sang pagkaon ang mga nagatahod sa iya, kag ginadumdom niya permi ang iya kasugtanan.
{111:6} Ginapakita niya sa iya katawhan kon ano kagamhanan ang iya mga binuhatan, paagi sa paghatag sa ila sang mga duta sang iban nga mga nasyon.
{111:7} Matutom kag matarong siya sa tanan niya nga ginahimo, kag masaligan ang tanan niya nga mga sugo.
{111:8} Ining iya mga sugo nagapadayon sa wala sing katapusan, kag ginhatag niya ini nga may katutom kag pagkamatarong.
{111:9} Ginluwas niya ang iya katawhan, kag naghimo siya sang kasugtanan sa ila nga wala sing katapusan. Balaan siya kag makatilingala.
{111:10} Kon ang isa ka tawo gusto nga magmaalam, dapat magtahod siya sa Ginoo. Ang tanan nga nagatuman sang iya mga sugo may husto nga paghangop. Dalayawon siya sa wala sing katapusan.
{i112:1} Bulahan ang Tawo nga Nagatahod sa Ginoo
{112:1} Dayawa ang Ginoo! Bulahan ang tawo nga nagatahod sa Ginoo kag nagakalipay gid sa pagtuman sang iya mga sugo.
{112:2} Mangin mauswagon ang iya mga anak, kay ang mga kaliwat sang mga tawo nga nagakabuhi sing husto pakamaayuhon sang Dios.
{112:3} Magamanggaranon ang iya pamilya, kag ang iya kaayo dumdumon hasta san-o.
{112:4} Bisan sa kadulom may kasanag gihapon para sa mga tawo nga nagakabuhi sing husto, maluluy-on, mabinalak-on, kag matarong.
{112:5} Pakamaayuhon ang tawo nga maalwan kag nagapahulam, kag wala nagadaya sa iya palangabuhian.
{112:6} Sigurado nga mangin malig-on ang iya kahimtangan hasta san-o kag indi siya malimtan hasta san-o.
{112:7} Wala siya nahadlok sa malain nga mga balita, kay malig-on ang iya balatyagon kag nagasalig siya sa Ginoo.
{112:8} Wala siya nagakatublag kag nagakahadlok kay sa ulihi makita niya nga mapierdi ang iya mga kaaway.
{112:9} Nagapanagtag siya sa mga imol; ang iya matarong nga ginahimo dumdumon hasta san-o kag ang iya ikasarang dugangan sang Dios bilang pagpadungog sa iya.
{112:10} Makita ini sang mga malaot kag magabagrot ang ila mga ngipon sa kaakig, kag daw matunaw sila sa kahuya. Ang ila mga plano indi magmadinalag-on.
{i113:1} Pagdayaw sa Kaayo sang Ginoo
{113:1} Dayawa ang Ginoo! Kamo nga mga katawhan sang Ginoo nga iya mga alagad, dayawa ninyo siya!
{113:2} Kabay pa nga dayawon siya subong kag hasta san-o.
{113:3} Halin sa sidlangan hasta sa nakatundan ang tanan nga tawo magdayaw sa Ginoo.
{113:4} Magagahom ang Ginoo sa tanan nga nasyon, ang iya pagkagamhanan indi matupungan.
{113:5} Wala gid sing pareho sa Ginoo nga aton Dios nga nagapungko sa iya trono didto sa kahitaasan.
{113:6} Nagaduko siya sa pagtulok sa kalangitan kag sa kalibutan.
{113:7} Ginapabangon niya ang mga kubos kag mga imol sa ila kapigaduhon.
{113:8} Kag ginapadunggan niya sila kaupod sang dungganon nga mga tawo sang iya katawhan.
{113:9} Ginalipay niya ang baw-as nga babayi sa iya puluy-an paagi sa paghatag sa iya sang mga anak. Dayawa ang Ginoo!
{i114:1} Kanta Parte sa Pagguwa sang mga Israelinhon sa Egipto
{114:1} Ang mga Israelinhon nga kaliwat ni Jacob nagaestar sadto sa Egipto, nga sa diin lain ang lingguahe sang mga tawo didto.
{114:2} Sang nagguwa na sila sa Egipto, ginhimo sang Dios ang Juda nga iya balaan nga lugar, kag gindumalahan niya ang Israel.
{114:3} Ang Mapula nga Dagat naghawa nga daw sa nagpalagyo nga tawo. Ang tubig sang Suba sang Jordan wala na mag-ilig kundi nagbalik ini nga daw sa nag-isol nga tawo.
{114:4} Nag-uyog ang mga bukid nga daw sa nagalukso nga mga kanding kag mga karnero.
{114:5} Ngaa naghawa ang Mapula nga Dagat kag nag-untat sa pag-ilig ang Suba sang Jordan?
{114:6} Ngaa nag-uyog ang mga bukid nga daw sa nagalukso nga mga kanding kag mga karnero?
{114:7} Nagatay-og ang kalibutan sa presensya sang Ginoo nga Dios ni Jacob,
{114:8} nga naghimo sang matig-a nga bato nga mangin punong sang tubig kag mangin tuburan nga nagailig.
{i115:1} Isa lang gid ang Matuod nga Dios
{115:1} Ginoo, indi kami ang dapat padunggan kundi ikaw, tungod sang imo gugma kag katutom.
{115:2} Ngaa ginainsultuhan kami sang iban nga mga nasyon paagi sa pagsiling, “Diin na bala ang inyo Dios?”
{115:3} Ang amon Dios ara sa langit kag ginahimo niya ang bisan ano nga iya naluyagan.
{115:4} Pero ang ila mga dios-dios hinimo man lang sang tawo halin sa pilak kag bulawan.
{115:5} May mga baba ini, pero indi makahambal; may mga mata, pero indi makakita.
{115:6} May mga dulunggan, pero indi makabati; may mga ilong, pero indi makapanimaho.
{115:7} May mga kamot, pero indi makauyat; may mga tiil, pero indi makalakat, kag bisan tingog wala ka sing may mabatian.
{115:8} Ang nagahimo sang sini nga mga dios-dios kag ang tanan nga nagasalig sa ila mangin pareho man sa ila nga wala sing pulos.
{115:9} Kamo nga katawhan sang Israel, pati na kamo nga mga kaliwat
{115:10} ni Aaron, magsalig kamo sa Ginoo. Siya ang inyo manugbulig kag manugprotektar.
{115:11} Kamo nga mga nagatahod sa Ginoo, magsalig kamo sa iya. Siya ang inyo manugbulig kag manugprotektar.
{115:12} Ginadumdom kita sang Ginoo, kag pakamaayuhon niya kita. Pakamaayuhon niya ang katawhan sang Israel pati na ang mga kaliwat ni Aaron.
{115:13} Pakamaayuhon niya ang tanan nga nagatahod sa iya, bantog man ukon indi.
{115:14} Kabay pa nga kamo kag ang inyo mga kaliwat padamuon sang Ginoo.
{115:15} Kabay pa nga pakamaayuhon kamo sang Ginoo nga nagtuga sang kalangitan kag sang kalibutan.
{115:16} Ang kalangitan iya sang Ginoo, pero ang kalibutan gintugyan niya sa mga tawo.
{115:17} Indi ang mga patay ang magadayaw sa Ginoo, kay indi na gani sila makatingog,
{115:18} kundi kita nga mga buhi amo ang magadayaw sa iya subong kag hasta san-o. Dayawa ang Ginoo!
{i116:1} Ang Dios Nagaluwas sa Tawo sa Kamatayon
{116:1} Ginahigugma ko ang Ginoo, kay ginapamatian niya ang akon pagpangayo sang bulig sa iya.
{116:2} Tungod kay ginapamatian niya ako, indi ako mag-untat sa pagpanawag sa iya samtang nagakabuhi ako.
{116:3} Nahadlok ako kay nabatyagan ko nga daw dali na lang ako mapatay; ang kamatayon daw sa lubid nga nagaburambod sa akon. Natublag gid ako kag nabalaka,
{116:4} gani nagpanawag ako sa Ginoo, “Ginoo, luwasa ako!”
{116:5} Ang Ginoo nga aton Dios maayo, matarong, kag maluluy-on.
{116:6} Ginaprotektaran niya ang mga wala sing alam. Sang wala ako sing may mahimo ginluwas niya ako.
{116:7} Dapat magpakalig-on ako tungod kay maayo gid ang Ginoo sa akon,
{116:8} kay ginluwas niya ako sa kamatayon, sa kasubo kag sa kalaglagan.
{116:9} Gani magakabuhi ako nga malapit sa Ginoo diri sa kalibutan sang mga buhi.
{116:10} Nagatuo gihapon ako, bisan pa nga nagsiling ako, “Puwerte gid ang akon pag-antos.”
{116:11} Sa akon kahadlok nagsiling ako, “Wala gid sing tawo nga masaligan.”
{116:12} Ano bala ang maibalos ko sa Ginoo sa tanan niya nga kaayo sa akon?
{116:13} Magasimba ako sa Ginoo kag magadala ako sang halad nga bino sa pagpasalamat sa iya sa pagluwas niya sa akon.
{116:14} Tumanon ko ang akon mga promisa sa iya sa presensya sang tanan niya nga katawhan.
{116:15} Nasakitan ang Ginoo kon may mapatay sa iya matutom nga katawhan.
{116:16} Ginoo, matuod nga alagad mo ako. Ginhilway mo ako sa pagkabihag.
{116:17} Magasimba ako sa imo kag magahalad ako sang halad nga bilang pagpasalamat sa imo.
{116:18} Tumanon ko ang akon mga promisa sa imo sa presensya sang tanan mo nga katawhan
{116:19} didto sa lagwerta sang imo templo sa Jerusalem. Dayawa ang Ginoo!
{i117:1} Pagdayaw sa Ginoo
{117:1} Tanan kamo nga nasyon, dayawa ninyo ang Ginoo! Tanan kamo nga katawhan, padunggi ninyo siya!
{117:2} Kay dako gid ang gugma sang Ginoo sa aton, kag ang iya katutom wala sing katapusan. Dayawa ang Ginoo!
{i118:1} Pagpasalamat tungod sang Pagdaog
{118:1} Pasalamati ang Ginoo, kay maayo siya; ang iya gugma wala sing katapusan.
{118:2} Magsiling ang katawhan sang Israel, “Ang iya gugma wala sing katapusan.”
{118:3} Magsiling ang mga kaliwat ni Aaron, “Ang iya gugma wala sing katapusan.”
{118:4} Magsiling ang mga nagatahod sa Ginoo, “Ang iya gugma wala sing katapusan.”
{118:5} Sa akon kalisod, nagpanawag ako sa Ginoo, kag ginsabat niya ako paagi sa paghilway sa akon.
{118:6} Kaupod ko ang Ginoo, gani indi ako mahadlok. Ano ang mahimo sang tawo sa akon?
{118:7} Kaupod ko ang Ginoo. Siya ang nagabulig sa akon, kag makita ko mismo ang pagkapierdi sang akon mga kaaway.
{118:8} Mas maayo nga magdangop sa Ginoo kaysa magsalig sa tawo.
{118:9} Mas maayo nga magdangop sa Ginoo kaysa magsalig sa gamhanan nga mga tawo.
{118:10} Ginlibutan ako sang madamo nga mga nasyon nga akon kaaway, pero ginpierdi ko sila paagi sa gahom sang Ginoo.
{118:11} Matuod nga ginlibutan nila ako, pero ginpierdi ko sila paagi sa gahom sang Ginoo.
{118:12} Ginsalakay nila ako pareho sa panong sang putyukan, pero gintapna sila gilayon pareho sa ginasunog nga dagami nga nagakapatay dayon. Ginpierdi ko sila paagi sa gahom sang Ginoo.
{118:13} Ginsalakay ako sing mabaskog kag diutayan na lang ako madaog, pero ginbuligan ako sang Ginoo.
{118:14} Ang Ginoo amo ang nagahatag sa akon sang kusog kag siya ang akon ginakanta. Siya ang nagluwas sa akon.
{118:15} Pamatii ang paghinugyaw sang katawhan sang Dios sa ila mga tolda tungod sang ila pagdaog: “Ini nga
{118:16} kadaugan ginhimo sang Ginoo paagi sa iya gahom! Ang gahom sang Ginoo amo ang nagpadaog sa aton!”
{118:17} Indi ako mapatay, kundi magakabuhi, kag ipanugid ko ang mga ginhimo sang Ginoo.
{118:18} Bisan pa nga puwerte gid ang silot sang Ginoo sa akon, wala niya pagtuguti nga mapatay ako.
{118:19} Buksi ang mga puwertahan sang templo sang Ginoo para sa akon, kay magasulod ako kag magapasalamat sa Ginoo.
{118:20} Amo ini ang puwertahan sang Ginoo nga sa diin ang mga matarong lang ang makasulod.
{118:21} Magapasalamat ako sa imo, Ginoo, kay ginsabat mo ang akon pangamuyo. Ikaw ang nagluwas sa akon.
{118:22} Ang bato nga ginsikway sang mga panday amo ang nangin pundasyon nga bato.
{118:23} Ang Ginoo ang naghimo sini kag makatilingala ini sa aton.
{118:24} Amo ini ang adlaw nga ginpadaog kita sang Ginoo, gani magkalipay kag magsinadya kita.
{118:25} Ginoo, padayon ka nga magluwas sa amon. Hatagi kami sang kadalag-an sa amon mga ginahimo.
{118:26} Ginapakamaayo sang Ginoo ang iya pinadala. Kag kamo nga mga tawo, kabay pa nga pakamaayuhon man kamo sang Ginoo halin diri sa iya templo.
{118:27} Ang Ginoo, Dios; kag maayo gid siya sa aton. Magdala kita sang mga sanga sang kahoy sa pagselebrar sang piesta, kag maglibot kita sa halaran.
{118:28} Ginoo, ikaw ang akon Dios; nagapasalamat ako kag nagadayaw sa imo.
{118:29} Pasalamati ang Ginoo, kay maayo siya; ang iya gugma wala sing katapusan.
{i119:1} Ang Kasuguan sang Dios
{119:1} Bulahan ang mga tawo nga wala kasawayan ang ila kabuhi, nga nagakabuhi suno sa kasuguan sang Ginoo.
{119:2} Bulahan ang mga tawo nga nagasunod sa mga pagpanudlo sang Dios, nga nagatuman sa iya sa ila bug-os nga tagipusuon.
{119:3} Wala sila nagahimo sang malain kundi nagasunod sila sa mga pamaagi sang Dios.
{119:4} Ginoo, ginhatag mo sa amon ang imo mga pagsulundan agod tumanon namon ini nga may katutom.
{119:5} Dako gid ang akon handom nga mangin matutom ako sa pagtuman sang imo mga pagsulundan.
{119:6} Kon tumanon ko ang tanan mo nga mga sugo, indi ako mahuy-an.
{119:7} Dayawon ko ikaw nga may matinlo nga tagipusuon samtang nagatuon ako sang imo matarong nga mga sugo.
{119:8} Tumanon ko ang imo mga pagsulundan, gani indi gid ako pagpabay-i.
{119:9} Ano bala ang himuon sang isa ka pamatan-on agod mangin matinlo ang iya kabuhi? Ang iya himuon amo ang pagsunod sa imo pulong.
{119:10} Nagadangop ako sa imo sa bug-os ko nga tagipusuon, gani indi pag-itugot nga talikdan ko ang imo mga sugo.
{119:11} Ginatipigan ko ang imo pulong sa akon tagipusuon agod indi ako makasala sa imo.
{119:12} Dalayawon ikaw, Ginoo! Tudlui ako sang imo mga pagsulundan.
{119:13} Ginasulit-sulit ko hambal ang tanan nga sugo nga imo ginhatag.
{119:14} Nagakalipay ako sa pagsunod sang imo mga pagpanudlo, labaw pa sa kalipay nga ginahatag sang manggad.
{119:15} Nagapamalandong ako sa imo mga pagsulundan kag ginahunahuna ko sing maayo ang imo mga pamaagi.
{119:16} Nagakalipay ako sa imo mga pagsulundan kag indi ko pagkalimtan ang imo pulong.
{119:17} Magmaayo ka sa akon nga imo alagad agod padayon ako nga magkabuhi kag magtuman sang imo pulong.
{119:18} Buksi ang akon hunahuna agod nga maintiendihan ko ang matahom nga mga kamatuoran sa imo kasuguan.
{119:19} Umalagi lang ako sa sining kalibutan, gani ipahayag sa akon ang imo mga sugo.
{119:20} Sa tanan nga tion nagahandom gid ako sa paghibalo sang imo mga sugo.
{119:21} Ginasabdong mo ang mga bugalon, nga imo ginapakamalaot. Ini sila nagatalikod sa imo mga sugo.
{119:22} Ilikaw ako sa ila nga pagpakahuya kag pagyaguta, kay ginatuman ko ang imo mga pagpanudlo.
{119:23} Bisan pa magtipon ang mga manugdumala sa paglibak sa akon, ako nga imo alagad magapamalandong sa imo mga pagsulundan.
{119:24} Ang imo mga pagpanudlo nagahatag sa akon sang kalipay; amo ini ang akon manuglaygay.
{119:25} Daw mapatay na ako, gani padayuna ang akon kabuhi suno sa imo promisa.
{119:26} Ginsugid ko sa imo ang parte sa akon kabuhi kag ginpamatian mo ako. Tudlui ako sang imo mga pagsulundan.
{119:27} Paintiendiha ako sang imo mga pagsulundan agod mapamalandungan ko ang imo makatilingala nga mga binuhatan.
{119:28} Daw malumos ako sa kasubo, gani pabaskuga ako suno sa imo promisa.
{119:29} Buligi ako nga indi maghimo sang malain; kag kaluoyi ako nga matuman ko ang imo kasuguan.
{119:30} Ginpili ko ang husto nga dalan; gusto ko gid nga magsunod sa imo mga sugo.
{119:31} Ginasunod ko gid, Ginoo, ang imo mga pagpanudlo, gani indi pag-itugot nga mahuy-an ako.
{119:32} Ginatinguhaan ko gid ang pagtuman sang imo mga sugo tungod kay ginadugangan mo ang akon pag-intiendi.
{119:33} Tudlui ako, Ginoo, sang imo mga pagsulundan, kag pagatumanon ko ini hasta san-o.
{119:34} Hatagi ako sang pag-intiendi sa imo kasuguan, kag sundon ko ini kag tipigan sa bug-os ko nga tagipusuon.
{119:35} Tuytuyi ako sa pagsunod sang imo mga sugo, kay sa sini may kalipay ako.
{119:36} Hatagi ako sang handom sa pagtuman sang imo mga pagpanudlo sang sa paghandom nga magmanggaranon.
{119:37} Ilikaw ako sa paghandom sang mga butang nga wala sing pulos. Padayuna ang akon kabuhi suno sa imo promisa.
{119:38} Tumana ang imo promisa sa akon nga imo alagad, nga ginapromisa mo sa mga nagatahod sa imo.
{119:39} Kuhaa ang mga pagpakahuya sa akon nga akon ginakahadlukan kay ginakabig ko nga maayo ang imo mga sugo.
{119:40} Luyag ko nga magtuman sang imo mga pagsulundan. Tungod nga ikaw matarong, padayuna ang akon kabuhi.
{119:41} Ginoo, ipakita ang imo paghigugma kag pagluwas sa akon, suno sa imo promisa.
{119:42} Dayon masabat ko ang mga nagapakahuya sa akon, kay nagasalig ako sa imo mga pulong.
{119:43} Pahambala ako sang imo matuod nga mga pulong sa tanan nga tion, kay ang akon paglaom ara lamang sa imo mga sugo.
{119:44} Permi ko tumanon ang imo kasuguan hasta san-o.
{119:45} Magakabuhi ako nga may kahilwayan, kay nagatinguha gid ako sa pagtuman sang imo nga pagsulundan.
{119:46} Indi ako magkahuya sa pagsugid sang imo mga pagpanudlo bisan pa sa mga hari.
{119:47} Nagakalipay gid ako sa pagsunod sa imo mga sugo nga akon ginahigugma.
{119:48} Ginatahod ko ang imo mga sugo nga akon ginahigugma, kag ginapamalandungan ko ang imo mga pagsulundan.
{119:49} Dumduma ang imo promisa sa akon nga imo alagad, kay sa sina ginahatagan mo ako sang paglaom.
{119:50} Ang imo promisa nagapabuhi sa akon kag nagahatag sa akon sang kalipay sa akon mga pag-antos.
{119:51} Puwerte gid ang paghikay sa akon sang mga bugalon, pero wala ako nagabiya sa imo kasuguan.
{119:52} Ginoo, ginadumdom ko ang imo mga sugo nga dugay na nimo nga ginhatag, kay nagahatag ini sa akon sang kalipay.
{119:53} Akig gid ako katama tungod sa mga malaot, nga nagasikway sang imo kasuguan.
{119:54} Nagakanta ako parte sa imo mga pagsulundan bisan diin ako mag-estar.
{119:55} Ginoo, sa kagab-ihon ginadumdom ko ikaw kag ang imo kasuguan, kon paano ko ini matuman.
{119:56} Amo ini ang akon kalipay: ang pagsunod sa imo mga pagsulundan.
{119:57} Ikaw lang gid Ginoo ang akon kinahanglan. Nagapromisa ako sa pagtuman sang imo mga pulong.
{119:58} Ginapangabay ko ikaw sa bug-os ko nga tagipusuon nga kaluoyan mo ako suno sa imo promisa.
{119:59} Ginhunahuna ko kon paano ako nagkabuhi, kag nagdesisyon ako nga magsunod sa imo mga pagpanudlo.
{119:60} Ginatuman ko gilayon ang imo mga sugo.
{119:61} Bisan pa ginagapos ako sang mga malaot, wala ko ginakalimtan ang imo kasuguan.
{119:62} Bisan pa sa tungang gab-i nagamata ako sa pagpasalamat sa imo tungod sang imo matarong nga mga sugo.
{119:63} Abyan ako sang tanan nga nagatahod sa imo kag nagatuman sang imo mga pagsulundan.
{119:64} Ginoo, ginahigugma mo ang tanan nga tawo sa kalibutan. Tudlui ako sang imo mga pagsulundan.
{119:65} Ginoo, magmaayo ka sa akon nga imo alagad, suno sa imo promisa.
{119:66} Hatagi ako sang kaalam kag ihibalo kay nagasalig ako sa imo mga sugo.
{119:67} Sang una, sang wala mo pa ako pagdisiplinaha, nagbiya ako sa imo, pero subong ginatuman ko na ang imo pulong.
{119:68} Maayo ka gid kag maayo ang imo mga ginahimo. Tudlui ako sang imo mga pagsulundan.
{119:69} Bisan ginabutang-butangan ako sang mga bugalon, ginatuman ko gihapon ang imo mga pagsulundan sa bug-os ko nga tagipusuon.
{119:70} Ina nga mga bugalon wala sing pag-intiendi sa imo kasuguan, pero ako iya nagakalipay sa pagsunod sini.
{119:71} Maayo nga ginsilutan mo ako, kay paagi sini nakatuon ako sang imo mga pagpanudlo.
{119:72} Para sa akon, ang kasuguan nga imo ginhatag mas bilidhon pa sang sa madamo gid nga manggad.
{119:73} Gintuga mo ako kag ginporma; hatagi ako sang pag-intiendi agod makatuon ako sang imo mga sugo.
{119:74} Nagakalipay ang mga nagatahod sa imo kon makita nila ako, kay nagasalig ako sa imo pulong.
{119:75} Nakahibalo ako, Ginoo, nga matarong ang imo mga sugo. Kag tungod nga matutom ka, gindisiplina mo ako.
{119:76} Kabay pa nga lipayon mo ako sang imo gugma suno sa imo promisa sa akon nga imo alagad.
{119:77} Kaluoyi ako agod padayon ako nga magakabuhi; kay nagakalipay ako sa pagsunod sa imo kasuguan.
{119:78} Kabay pa nga mahuy-an ang mga bugalon tungod kay ginabutang-butangan nila ako. Kon sa akon, magapamalandong ako sa imo mga pagsulundan.
{119:79} Kabay pa nga magpalapit sa akon ang mga nagatahod sa imo kag nakahibalo sang imo mga pagpanudlo.
{119:80} Kabay pa nga tumanon ko sa bug-os ko nga tagipusuon ang imo mga pagsulundan agod indi ako mahuy-an.
{119:81} Ginakapoy na ako sa paghulat sang imo pagluwas sa akon, pero nagasalig ako sa imo pulong.
{119:82} Nagapalangdulom na ang akon panulok sing hulat sa imo promisa. Nagapamangkot ako, “San-o mo pa bala ako pabaskugon kag lipayon?”
{119:83} Bisan pa pareho na ako sa indi na mapuslan nga panit nga suludlan sang bino, wala ko ginakalimtan ang imo mga pagsulundan.
{119:84} Hasta san-o pa bala ang akon paghulat? San-o mo pa bala silutan ang mga nagahingabot sa akon nga imo alagad?
{119:85} Nagkutkot sang mga buho sa pagsiod sa akon ang mga bugalon nga wala nagasunod sa imo kasuguan.
{119:86} Masaligan gid ang tanan mo nga mga sugo. Buligi ako, kay ginahingabot ako sang mga tawo bisan wala sing kabangdanan.
{119:87} Diutayan na lang ako nila mapatay, pero wala ko ginsikway ang imo mga pagsulundan.
{119:88} Tipigi ang akon kabuhi suno sa imo gugma; tumanon ko ang pagpanudlo nga ginhatag mo.
{119:89} Ginoo, ang imo pulong magapadayon sa wala sing katapusan; malig-on ini pareho sa langit.
{119:90} Ang imo katutom nagapadayon hasta san-o. Ginpahamtang mo sing malig-on ang kalibutan, gani nagapabilin ini.
{119:91} Ang tanan nga butang nagapabilin hasta subong tungod sa imo pagbuot. Kay ini sila nagaalagad sa imo.
{119:92} Kon ang imo kasuguan wala nagalipay sa akon, kuntani napatay na ako tungod sang akon pag-antos.
{119:93} Indi ko gid pagkalimtan ang imo mga pagsulundan, kay paagi sini ginapadayon mo ang akon kabuhi.
{119:94} Imo ako, gani luwasa ako! Kay nagatinguha gid ako sa pagtuman sang imo mga pagsulundan.
{119:95} Nagahulat ang mga malaot sa pagpatay sa akon, pero pamalandungan ko ang imo mga pagpanudlo.
{119:96} Nakita ko nga ang tanan nga butang may limitasyon, pero ang imo mga sugo wala.
{119:97} Daw ano ang paghigugma ko sang imo kasuguan. Ginapamalandungan ko gid ini permi.
{119:98} Kag tungod nga ari sa akon permi ang imo mga sugo, mas maalam ako sang sa akon mga kaaway.
{119:99} Madamo pa ang akon naintiendihan sang sa akon mga manunudlo, kay ang imo pagpanudlo amo ang akon ginapamalandungan.
{119:100} Labaw pa ang akon pag-intiendi sang sa mga tigulang, kay ginatuman ko ang imo mga pagsulundan.
{119:101} Ginalikawan ko ang tanan nga malain nga pagginawi agod matuman ko ang imo pulong.
{119:102} Wala ako nagbiya sa imo mga sugo, kay ikaw ang nagatudlo sa akon.
{119:103} Daw ano katam-is sang imo mga promisa, mas matam-is pa ini sang sa dugos.
{119:104} Nagakuha ako sing pag-intiendi halin sa imo mga pagsulundan, gani ginakaugtan ko ang tanan nga malain nga buhat.
{119:105} Ang imo pulong pareho sa suga nga nagahatag kasanag sa akon alagyan.
{119:106} Tumanon ko gid ang akon ginsumpa nga magsunod sa imo matarong nga mga sugo.
{119:107} Puwerte gid ang akon pag-antos; padayuna ang akon kabuhi, Ginoo, suno sa imo promisa.
{119:108} Batuna, Ginoo, ang akon kinabubut-on nga pagdayaw sa imo, kag tudlui ako sang imo mga sugo.
{119:109} Bisan pa ara ako permi sa peligro sang kamatayon, wala ko ginakalimtan ang imo kasuguan.
{119:110} Nagbutang sang siod para sa akon ang mga malaot, pero wala ako magbiya sa imo mga pagsulundan.
{119:111} Ang imo mga pagpanudlo amo ang akon bilidhon nga pagkabutang sa wala sing katapusan, kay amo ini ang akon kalipay.
{119:112} Nagdesisyon ako nga tumanon ko gid ang imo mga pagsulundan hasta san-o.
{119:113} Ginakaugtan ko ang mga tawo nga indi mainunungon sa imo, pero ginahigugma ko ang imo kasuguan.
{119:114} Ikaw ang akon palanaguan kag manugprotektar; nagasalig ako sa imo pulong.
{119:115} Palayo kamo sa akon, kamo nga mga nagahimo sing malain, agod matuman ko ang mga sugo sang akon Dios.
{119:116} Hatagi ako sang kusog suno sa imo promisa agod padayon ako nga magakabuhi; kag indi pag-itugot nga mapaslawan ako sa akon paglaom sa imo.
{119:117} Buligi ako agod maluwas ako; kag isentro ko permi ang akon hunahuna sa imo mga pagsulundan.
{119:118} Ginasikway mo ang tanan nga nagabiya sa imo mga pagsulundan. Sa pagkamatuod, ang ila pagpanunto wala sing pulos.
{119:119} Ginakabig mo nga pareho sa basura ang tanan nga malaot nga mga tawo diri sa kalibutan. Tungod sini ginahigugma ko ang imo pagpanudlo.
{119:120} Nagakurog ako sa kahadlok sa imo; nahadlok gid ako sa imo paghukom.
{119:121} Ginhimo ko ang matarong kag husto, gani indi ako pagpabay-i sa akon mga kaaway.
{119:122} Magpromisa ka nga buligan mo ako nga imo alagad; indi pag-itugot nga piguson ako sang mga bugalon.
{119:123} Nagapalangdulom na ang akon panulok sing hulat sa imo promisa nga luwason mo ako.
{119:124} Himua sa akon nga imo alagad ang suno sa imo paghigugma, kag tudlui ako sang imo mga pagsulundan.
{119:125} Alagad mo ako, gani hatagi ako sing pag-intiendi agod maintiendihan ko ang imo mga pagpanudlo.
{119:126} Ginoo, tion na ini nga maghulag ka, kay wala na nagasunod ang mga tawo sa imo kasuguan.
{119:127} Tungod nga ginahigugma ko ang imo mga sugo labaw pa sa bulawan, bisan pa sa pinakapuraw nga bulawan,
{119:128} kag tungod nga ginasunod ko ang tanan mo nga pagsulundan, ginakaugtan ko ang tanan nga malain nga buhat.
{119:129} Maayo gid ang imo mga pagpanudlo, gani ginasunod ko ini sa bug-os ko nga tagipusuon.
{119:130} Ang pagpahayag sang imo mga pulong nagahatag sang kasanag sa hunahuna sang mga tawo kag kaalam sa mga wala sing alam.
{119:131} Puwerte gid ang akon handom sa imo mga sugo.
{119:132} Talupangda ako kag kaluoyi, pareho sang imo ginahimo permi sa mga nagahigugma sa imo.
{119:133} Tuytuyi ako paagi sa imo pulong; indi pag-itugot nga gamhan ako sang kalautan.
{119:134} Luwasa ako sa mga nagapigos sa akon agod matuman ko ang imo mga pagsulundan.
{119:135} Ipakita ang imo kaayo sa akon nga imo alagad, kag tudlui ako sang imo mga pagsulundan.
{119:136} Puwerte gid ang akon hilibion tungod kay wala nagtuman ang mga tawo sa imo kasuguan.
{119:137} Matarong ka, Ginoo, kag husto ang imo mga sugo.
{119:138} Matarong kag masaligan gid ang mga pagpanudlo nga ginhatag mo.
{119:139} Puwerte gid ang akon kaakig kay ginasikway sang akon mga kaaway ang imo mga pulong.
{119:140} Napamatud-an nga masaligan gid ang imo promisa, kag ini ginahigugma ko nga imo alagad.
{119:141} Bisan kubos ako kag ginahikayan, wala ko ginakalimtan ang imo mga pagsulundan.
{119:142} Wala sing katapusan ang imo pagkamatarong kag matuod ang imo kasuguan.
{119:143} Nag-abot sa akon ang kalisod kag kasakit, pero ang imo mga sugo naghatag sa akon sang kalipay.
{119:144} Matarong ang imo mga pagpanudlo sa wala sing katapusan. Hatagi ako sang pag-intiendi sa imo mga pagpanudlo agod padayon ako nga magakabuhi.
{119:145} Nagapanawag ako sa imo, Ginoo, sa bug-os ko nga tagipusuon; sabta ako, kag pagatumanon ko ang imo mga pagsulundan.
{119:146} Nagapanawag ako sa imo; luwasa ako, kag pagatumanon ko ang imo mga pagpanudlo.
{119:147} Nagabugtaw ako sa wala pa magbutlak ang adlaw kag nagapangayo ako sang bulig sa imo. Nagasalig ako sa imo promisa.
{119:148} Nagapulaw ako sa bilog nga gab-i sa pagpamalandong sang imo mga promisa.
{119:149} Pamatii ako, Ginoo, suno sa imo gugma; padayuna ang akon kabuhi suno sa imo nga paghukom.
{119:150} Nagapalapit sa akon ang mga malaot nga nagahingabot sa akon, nga nagasikway sang imo kasuguan.
{119:151} Pero malapit ka sa akon, Ginoo; kag masaligan ang tanan mo nga mga sugo.
{119:152} Sa akon nga pagtuon sang imo mga pagpanudlo, dugay na nga nahibaluan ko nga ang ining imo mga pagpanudlo ginhimo mo nga magpadayon sa wala sing katapusan.
{119:153} Tan-awa bala ang akon pag-antos kag luwasa ako, kay wala ko ginkalimtan ang imo kasuguan.
{119:154} Depensahi ako sa mga nagaakusar sa akon kag luwasa ako; padayuna ang akon kabuhi suno sa imo promisa.
{119:155} Indi maluwas ang mga malaot, kay wala sila nagatinguha sa pagtuman sang imo mga pagsulundan.
{119:156} Dako ang imo kaluoy, Ginoo; padayuna ang akon kabuhi suno sa imo nga paghukom.
{119:157} Madamo nga mga kaaway ang nagahingabot sa akon, pero wala gid ako magbiya sa imo mga pagpanudlo.
{119:158} Ginakangil-aran ko ang mga indi matutom sa imo, kay wala nila ginatuman ang imo pulong.
{119:159} Tan-awa, Ginoo, kon daw ano ang akon paghigugma sa imo mga pagsulundan. Padayuna ang akon kabuhi suno sa imo gugma.
{119:160} Matuod ang tanan mo nga pulong, kag wala sing katapusan ang tanan mo nga matarong nga mga sugo.
{119:161} Ginahingabot ako sang mga manugdumala bisan wala sing kabangdanan, pero ang akon tagipusuon nagatahod gid sa imo pulong.
{119:162} Nagakalipay ako sa imo promisa pareho sa isa ka tawo nga nakakita sang dako nga manggad.
{119:163} Ginakaugtan ko kag ginakangil-aran ang kabutigan, pero ginahigugma ko ang imo kasuguan.
{119:164} Makapila ako magdayaw sa imo sa isa ka adlaw, tungod sang imo matarong nga mga sugo.
{119:165} Makaangkon sang maayo gid nga kahimtangan ang mga nagahigugma sang imo kasuguan, kag wala sing may makalaglag sa ila.
{119:166} Nagalaom ako nga imo ako luwason, Ginoo, kag nagasunod ako sa imo mga sugo.
{119:167} Dako gid ang akon paghigugma sa imo mga pagpanudlo, gani ginatuman ko gid ini.
{119:168} Nahibaluan mo ang tanan ko nga ginahimo, gani ginatuman ko ang imo mga pagsulundan kag mga pagpanudlo.
{119:169} Ginoo, kabay pa nga pamatian mo ang akon pagpanawag sa imo. Hatagi ako sang pag-intiendi suno sa imo promisa.
{119:170} Kabay pa nga pamatian mo ang akon pangamuyo. Luwasa ako suno sa imo promisa.
{119:171} Magadayaw ako permi sa imo, kay gintudluan mo ako sang imo mga pagsulundan.
{119:172} Magakanta ako parte sa imo pulong, kay matarong ang tanan mo nga mga sugo.
{119:173} Kabay pa nga handa ka permi sa pagbulig sa akon, kay ginpili ko ang pagtuman sang imo mga pagsulundan.
{119:174} Nagahandom ako nga luwason mo ako, Ginoo. Ang imo kasuguan nagahatag sa akon sang kalipay.
{119:175} Padayuna ang akon kabuhi agod madayaw ko ikaw, kag kabay pa nga magbulig sa akon ang imo mga sugo.
{119:176} Nagtalang ako pareho sa nadula nga karnero, gani pangitaa ako nga imo alagad kay wala ko ginkalimtan ang imo mga sugo.
{i120:1} Pangamuyo para sa Bulig sang Dios
{120:1} Sa akon kalisod, nagpanawag ako sa Ginoo kag ginsabat niya ako.
{120:2} Ginoo, luwasa ako sa mga butigon kag mga dayaon.
{120:3} Kamo nga mga dayaon, ano ayhan ang isilot sang Dios sa inyo?
{120:4} Silutan niya kamo sang taliwis nga pana sang soldado kag nagabaga nga uling.
{120:5} Kaluluoy ako kay nagaestar ako upod sa inyo nga pareho kalain sa mga pumuluyo sang Meshec kag sang Kedar.
{120:6} Dugay na ang akon pag-estar upod sa inyo nga indi gusto sang kalinong.
{120:7} Gusto ko ang kalinong pero kon maghambal gani ako parte sina ang inyo gusto inaway.
{i121:1} Ang Ginoo ang akon Manugtipig
{121:1} Nagatan-aw ako sa mga bukid; diin bala nagahalin ang akon bulig?
{121:2} Ang akon bulig nagahalin sa Ginoo, nga naghimo sang kalangitan kag sang kalibutan.
{121:3} Indi niya pag-itugot nga matumba ka. Siya nga nagatipig sa imo, wala nagakatulog.
{121:4} Pamati! Ang manugtipig sang Israel wala nagapatuyo-tuyo ukon nagakatulog.
{121:5} Ang Ginoo nagatipig sa imo; ara siya sa imo tupad sa pagprotektar sa imo.
{121:6} Ang init sang adlaw indi makahalit sa imo ukon ang siga sang bulan kon gab-i.
{121:7} Tipigan ka sang Ginoo sa tanan nga katalagman; tipigan niya ang imo kabuhi.
{121:8} Ang Ginoo magatipig sa imo subong kag hasta san-o, bisan diin ka makadto.
{i122:1} Pangamuyo Para sa Jerusalem
{122:1} Nagkalipay ako sang ginhambalan ako nga, “Makadto kita sa templo sang Ginoo.”
{122:2} Kag subong, ari na kami nagatindog sa mga puwertahan sang Jerusalem.
{122:3} Ang Jerusalem isa ka siyudad nga ginpatindog sing maayo kag mapag-on.
{122:4} Diri nagakadto ang mga tribo sang Israel sa pagdayaw sa Ginoo suno sa iya gintudlo sa ila.
{122:5} Diri sa Jerusalem nagahukom ang mga hari sang Israel nga kaliwat ni David.
{122:6} Magpangamuyo kamo para sa maayo nga kahimtangan sang Jerusalem paagi sa pagsiling, “Kabay pa nga ang nagahigugma sa sini nga siyudad magmainuswagon.
{122:7} Kabay pa nga malinong kag maayo ang kahimtangan sa sulod sang Jerusalem kag sa mabakod nga mga parte sini.”
{122:8} Para sa ikaayo sang akon mga paryente kag mga abyan, nagasiling ako, “Kabay pa nga maayo lang ang kahimtangan sang Jerusalem.”
{122:9} Para sa ikaayo sang templo sang Ginoo nga aton Dios, nagapangamuyo ako nga mag-uswag ang Jerusalem.
{i123:1} Pangamuyo para sa Kaluoy sang Dios
{123:1} Ginoo, nagapangamuyo ako sa imo, sa imo nga nagapungko sa trono dira sa langit.
{123:2} Subong nga ang suluguon nagahulat nga hatagan siya sang iya agalon, kami nagahulat man nga buligan mo, Ginoo nga amon Dios, hasta nga kaluoyan mo kami.
{123:3} Kaluoyi kami, Ginoo, kay sobra na ang pagtamay sa amon.
{123:4} Sobra na ang pagyaguta sa amon sang mga tawo nga nagapatawhay-tawhay lang kag mga bugalon.
{i124:1} Ang Dios Manugprotektar sang Iya Katawhan
{124:1} Kon wala magdampig ang Ginoo sa aton, ano ayhan ang natabo? Magsabat kamo mga taga-Israel!
{124:2} “Kon wala magdampig ang Ginoo sa aton sang ginsalakay kita sang mga kaaway,
{124:3} ginpatay na kuntani nila kita sa ila puwerte nga kaakig sa aton.
{124:4} Daw pareho lang kuntani nga gin-anod kita
{124:5} sang baha kag gintabunan sang mabaskog nga tubig.
{124:6} Dalayawon ang Ginoo, kay wala siya magtugot nga laglagon kita sang aton mga kaaway nga pareho sa mapintas nga mga sapat.
{124:7} Nakapalagyo kita pareho sa pispis nga nakabuhi sa siod nga naguba.
{124:8} Ang aton bulig nagahalin sa Ginoo nga naghimo sang kalangitan kag sang kalibutan.”
{i125:1} Ang Seguridad sang Katawhan sang Dios
{125:1} Ang mga nagasalig sa Ginoo pareho sa Bukid sang Zion nga indi matay-og, kundi nagapabilin sa wala sing katapusan.
{125:2} Subong nga ang mga bukid sa palibot sang Jerusalem nagaprotektar sa sini nga siyudad, ang Ginoo nagaprotektar man sa iya katawhan subong kag hasta san-o.
{125:3} Ang malaot indi gid magpadayon sa pagdumala sa duta nga para sa mga matarong, kay basi maghimo man sing malain ang mga matarong.
{125:4} Ginoo, himua ang maayo sa mga tawo nga maayo, nga nagakabuhi sing husto.
{125:5} Pero siluti kaupod sa mga malaot ang imo katawhan nga nagasunod sa indi husto nga pagginawi. Kabay pa nga maayo lang ang kahimtangan sang Israel!
{i126:1} Pangamuyo para sa Kahilwayan
{126:1} Sang ginbalik sang Ginoo ang maayo nga kahimtangan sang Zion, daw sa damgo lang ini.
{126:2} Nagkinadlaw kita kag nagkinanta sa kalipay. Dayon nagsiling ang iban nga mga nasyon, “Naghimo ang Ginoo sang gamhanan nga mga butang sa ila.”
{126:3} Matuod nga naghimo ang Ginoo sang gamhanan nga mga butang sa aton, kag puwerte gid ang aton kalipay.
{126:4} Sa liwat, Ginoo, ibalik ang amon maayo nga kahimtangan pareho sa mamala nga mga suba nga natubigan liwat.
{126:5} Kabay pa nga ang nagsab-og nga nagahibi magaani nga nagakalipay.
{126:6} Ang naglakat nga nagahibi, nga nagadala sang binhi nga inugsab-og, sa ulihi magapauli nga nagakalipay, nga nagadala sang mga inani.
{i127:1} Pagdayaw sa Kaayo sang Dios
{127:1} Kon wala ang bulig sang Ginoo, wala sing pulos ang pagpatindog sang balay ukon ang pagbantay sang siyudad,
{127:2} kag wala man sing pulos ang pagbugtaw sing aga pa kag ang pagtulog sing gab-i na sa pagtrabaho agod may makaon. Kay ang Ginoo amo ang nagahatag sang mga kinahanglanon sang iya mga ginahigugma, bisan pa nga nagakatulog sila.
{127:3} Ang mga anak bugay kag regalo halin sa Ginoo.
{127:4} Ang amay nga may mga anak nga natawo sang bataon pa siya pareho sa isa ka soldado nga may mga pana.
{127:5} Bulahan ang tawo nga may madamo nga mga anak, kay mabuligan siya kon mag-atubangay sila sang iya mga kaaway sa hukmanan.
{i128:1} Ang Padya sa Pagtuman sa Ginoo
{128:1} Bulahan kamo nga mga nagatahod sa Ginoo, nga nagakabuhi sa iya mga pamaagi.
{128:2} Ang inyo mga kinabudlayan magasugata sang inyo mga kinahanglanon; mangin malipayon kamo kag mainuswagon.
{128:3} Ang inyo asawa nga nagatiner sa inyo mga balay mangin pareho sa mabinungahon nga ubas, kag ang inyo mga anak nga nagatipon sa palibot sang inyo mga lamisa mangin pareho sa linghod nga mga kahoy nga olibo.
{128:4} Pareho sini ang pagpakamaayo sa mga tawo nga nagatahod sa Ginoo.
{128:5} Kabay pa nga pakamaayuhon kamo sang Ginoo halin sa iya templo sa Zion, ang siyudad sang Jerusalem. Kabay pa nga makita ninyo nga nagauswag ini nga siyudad samtang nagakabuhi kamo.
{128:6} Kag kabay pa nga makita ninyo ang inyo mga apo. Kabay pa nga maayo lang ang kahimtangan sang Israel.
{i129:1} Pangamuyo Batok sa mga Kaaway sang Israel
{129:1} Mga taga-Israel, ihambal ninyo kon daw ano ang pagpaantos sa inyo sang inyo mga kaaway halin sang pagsugod sang inyo nga nasyon.
{129:2} “Puwerte gid ang ila nga pagpaantos sa amon halin sang pagsugod sang amon nga nasyon. Pero wala gid nila kami malaglag.
{129:3} Ginpilasan nila sing madalom ang amon mga likod; daw pareho ini sa inarado nga duta.
{129:4} Pero matarong ang Ginoo, kay ginhilway niya kami sa pag-ulipon sa amon sang mga malaot.”
{129:5} Kabay pa nga magpalalagyo sa kahuya ang tanan nga nagadumot sa Zion.
{129:6} Kabay pa nga mangin pareho sila sa hilamon nga nagatubo sa atop sang balay, nga sang pag-ulhot nalaya dayon.
{129:7} Wala sing may nagatipon sa sini nga hilamon ukon nagadala sini nga nabugkos.
{129:8} Kabay pa nga wala sing may nagaagi nga magasiling sa ila, “Kabay pa nga bendisyunan kamo sang Ginoo! Ginabendisyunan namon kamo sa ngalan sang Ginoo.”
{i130:1} Pagsalig sa Ginoo sa Tion sang Kalisod
{130:1} Sa puwerte nga kalisod nagapanawag ako sa imo, Ginoo.
{130:2} Pamatii ang akon pagpakitluoy sa imo.
{130:3} Ginoo, kon ginalista mo ang amon mga sala, sin-o bala ang makapabilin sa imo presensya?
{130:4} Pero ginapatawad mo kami, gani ginatahod ka namon.
{130:5} Nagahulat gid ako sa imo, Ginoo, kag nagasalig ako sa imo pulong.
{130:6} Nagahulat ako sa imo, Ginoo, labaw pa sa mga guwardya nga nagahulat sang kaagahon.
{130:7} Mga taga-Israel, magsalig kamo sa Ginoo, kay mahigugmaon siya kag handa permi nga magluwas.
{130:8} Siya mismo ang magaluwas sa inyo sa tanan ninyo nga mga sala.
{i131:1} Pangamuyo nga may Pagsalig
{131:1} Ginoo, indi ako bugalon kag matinaas-taason. Wala ako nagahandom sang dalagko kag pinasahi nga mga butang nga indi ko masarangan.
{131:2} Kundi kontento ako pareho sa nalutas na nga bata nga wala na nagahandom nga magtiti sa iya iloy.
{131:3} Mga taga-Israel, magsalig kamo sa Ginoo subong kag hasta san-o.
{i132:1} Pagdayaw sa Templo sang Dios
{132:1} Ginoo, indi pagkalimti si David kag ang tanan nga kabudlayan nga ginbatas niya.
{132:2} Dumduma ang iya promisa sa imo, Ginoo, ang Gamhanan nga Dios ni Jacob. Nagpromisa siya nga,
{132:3} “Indi ako magpauli ukon maghigda
{132:4} ukon magtulog
{132:5} hasta nga makakita ako sang lugar nga para puy-an sang Ginoo, ang Gamhanan nga Dios ni Jacob.”
{132:6} Sang didto kami sa Efrata nakabati kami kon diin ang Kahon sang Kasugtanan, kag nakita namon ini sa latagon sang Jaar.
{132:7} Dayon nagsiling kami, “Makadto kita sa templo sang Ginoo kag magsimba sa atubangan sang iya trono.”
{132:8} Sige na, Ginoo, kadto ka sa imo templo upod sang Kahon sang Kasugtanan nga simbolo sang imo gahom.
{132:9} Kabay pa nga magkabuhi permi sing matarong ang imo mga pari kag magkanta sa kalipay ang imo matutom nga katawhan.
{132:10} Tungod kay David nga imo alagad, indi pag-isikway ang imo pinili nga hari.
{132:11} Nagpromisa ka sadto kay David, kag sigurado nga tumanon mo kag indi pagbawion. Siling mo: “Ang isa sang imo mga kaliwat pabuslon ko sa imo bilang hari.
{132:12} Kon tumanon sang imo mga kaliwat nga mga hari ang akon kasugtanan kag ang mga pagpanudlo nga gintudlo ko sa ila, ang ila mga kaliwat magahari man hasta san-o.”
{132:13} Matuod nga ginpili kag ginhandom sang Ginoo ang Zion nga iya puy-an. Siling niya,
{132:14} “Amo ini ang akon puluy-an hasta san-o; diri ako magapuyo kay ginhandom ko ini.
{132:15} Hatagan ko ang Zion sang tanan niya nga kinahanglanon, kag bisan ang iya mga pumuluyo nga mga imol busgon ko sang pagkaon.
{132:16} Permi ko luwason ang iya mga pari, kag ang iya matutom nga mga pumuluyo magakanta permi sa kalipay.
{132:17} “Paharion ko sa Zion ang hari nga kaliwat ni David nga pareho sa isa ka suga.
{132:18} Pakahuy-an ko ang iya mga kaaway, pero pauswagon ko ang iya ginharian.”
{i133:1} Ang Pagpuyo nga may Paghiusa
{133:1} Daw ano kaayo kag kanami tan-awon kon ang katawhan sang Dios nagapuyo nga may paghiusa.
{133:2} Pareho ini sang malahalon nga lana nga ginbubo sa ulo ni Aaron kag nag-ilig sa iya burangos hasta sa kuwelyo sang iya bayo.
{133:3} Ukon pareho ini sang tun-og sa Bukid sang Hermon nga nag-abot sa mga Bukid sang Zion. Kag diri sa Zion nagpromisa ang Ginoo sang pagpakamaayo, nga amo ang kabuhi nga wala sing katapusan.
{i134:1} Panawagan sa Pagdayaw sa Dios
{134:1} Dali kamo, dayawa ninyo ang Ginoo, tanan kamo nga alagad sang Ginoo nga nagaalagad sa iya templo kon gab-i.
{134:2} Bayawa ninyo ang inyo mga kamot sa inyo pagpangamuyo sa sulod sang templo kag dayawa ninyo ang Ginoo.
{134:3} Kabay pa nga bendisyunan kamo sang Ginoo nga ara sa Zion, nga amo ang naghimo sang kalangitan kag sang kalibutan.
{i135:1} Kanta sa Pagdayaw
{135:1} --
{135:2} Dayawa ang Ginoo! Dayawa ninyo siya, kamo nga iya mga alagad nga nagaalagad sa templo sang Ginoo nga aton Dios.
{135:3} Dayawa ang Ginoo kay maayo siya. Magkanta kamo sang pagdayaw sa iya kay maayo ina nga himuon.
{135:4} Dayawa ninyo siya kay ginpili niya ang katawhan sang Israel nga mga kaliwat ni Jacob, nga mangin iya espesyal nga katawhan.
{135:5} Nakahibalo ako nga ang Ginoo gamhanan, kag labaw sa tanan nga dios.
{135:6} Ginahimo sang Ginoo ang bisan ano nga naluyagan niya sa langit, sa duta, sa mga dagat kag sa mga kadadalman sini.
{135:7} Ginadala niya paibabaw ang mga panganod halin sa pinakamalayo nga parte sang kalibutan, kag nagapadala siya sang mga kilat upod sa ulan. Ginapaguwa niya ang hangin halin sa ila talaguan.
{135:8} Ginpamatay niya ang mga kamagulangan nga lalaki sang mga taga-Egipto kag pati ang mga kamagulangan sang ila mga sapat.
{135:9} Didto sa Egipto, naghimo siya sang mga milagro kag makatilingala nga mga butang sa pagsilot sa hari sang Egipto kag sa tanan niya nga opisyal.
{135:10} Ginpanglaglag niya ang madamo nga mga nasyon kag ginpamatay niya ang gamhanan nga mga hari
{135:11} pareho kay Sihon nga hari sang mga Amornon, kay Og nga hari sang Bashan, kag ang tanan nga hari sang Canaan.
{135:12} Kag ginhatag niya ang ila duta sa iya katawhan nga mga Israelinhon agod ila panag-iyahan.
{135:13} Ginoo, ang imo ngalan kag pagkabantog dumdumon hasta san-o.
{135:14} Kay pamatud-an mo, Ginoo, nga wala sing sala ang imo katawhan nga imo mga alagad, kag kaluoyan mo sila.
{135:15} Ang mga dios-dios sang iban nga mga nasyon hinimo man lang sang tawo halin sa pilak kag bulawan.
{135:16} May mga baba ini, pero indi makahambal, may mga mata, pero indi makakita,
{135:17} may mga dulunggan, pero indi makabati, kag wala ini nagaginhawa.
{135:18} Ang mga nagahimo sang sini nga mga dios-dios kag ang tanan nga nagasalig sa ila mangin pareho man sa ila nga wala sing pulos.
{135:19} Kamo nga katawhan sang Israel, pati kamo nga mga kaliwat ni Aaron kag iban pa nga
{135:20} mga kaliwat ni Levi, dayawa ninyo ang Ginoo! Kamo nga nagatahod sa Ginoo, dayawa ninyo siya!
{135:21} Dayawa ang Ginoo nga ara sa Zion, ang siyudad sang Jerusalem nga iya puluy-an. Dayawa ang Ginoo!
{i136:1} Kanta sa Pagpasalamat
{136:1} Pasalamati ang Ginoo kay maayo siya. Ang iya gugma wala sing katapusan.
{136:2} Pasalamati ang Dios nga labaw sa tanan nga dios. Ang iya gugma wala sing katapusan.
{136:3} Pasalamati ang Ginoo nga labaw sa tanan nga ginoo. Ang iya gugma wala sing katapusan.
{136:4} Siya lang gid ang nagahimo sang makatilingala nga mga butang. Ang iya gugma wala sing katapusan.
{136:5} Paagi sa iya kaalam, ginhimo niya ang kalangitan. Ang iya gugma wala sing katapusan.
{136:6} Ginplastar niya ang duta sa ibabaw sang tubig. Ang iya gugma wala sing katapusan.
{136:7} Ginhimo niya ang adlaw kag ang bulan. Ang iya gugma wala sing katapusan.
{136:8} Ginhimo niya ang adlaw sa paghatag kasanag kon adlaw. Ang iya gugma wala sing katapusan.
{136:9} Ginhimo niya ang bulan kag ang mga bituon sa paghatag kasanag kon gab-i. Ang iya gugma wala sing katapusan.
{136:10} Ginpamatay niya ang mga kamagulangan nga lalaki sang mga taga-Egipto. Ang iya gugma wala sing katapusan.
{136:11} Ginpaguwa niya ang mga Israelinhon sa Egipto. Ang iya gugma wala sing katapusan.
{136:12} Ginpaguwa niya sila paagi sa iya dako nga gahom. Ang iya gugma wala sing katapusan.
{136:13} Ginpahawa niya ang Mapula nga Dagat. Ang iya gugma wala sing katapusan.
{136:14} Kag ginpatabok niya ang iya katawhan sa tunga sini. Ang iya gugma wala sing katapusan.
{136:15} Pero ginlumos niya ang hari sang Egipto kag ang iya sini mga soldado didto sa Mapula nga Dagat. Ang iya gugma wala sing katapusan.
{136:16} Gintuytuyan niya ang iya katawhan sa kamingawan. Ang iya gugma wala sing katapusan.
{136:17} Ginpanglaglag niya ang gamhanan nga mga hari. Ang iya gugma wala sing katapusan.
{136:18} Ginpamatay niya ang bantog nga mga hari. Ang iya gugma wala sing katapusan.
{136:19} Ginpatay niya si Sihon, ang hari sang mga Amornon. Ang iya gugma wala sing katapusan.
{136:20} Ginpatay man niya si Og, ang hari sang Bashan. Ang iya gugma wala sing katapusan.
{136:21} Ginhatag niya ang ila duta sa iya katawhan agod ila panag-iyahan. Ang iya gugma wala sing katapusan.
{136:22} Ini nga duta ginapanag-iyahan sang katawhan sang Israel nga iya mga alagad. Ang iya gugma wala sing katapusan.
{136:23} Gindumdom niya kita sang indi maayo ang aton kahimtangan. Ang iya gugma wala sing katapusan.
{136:24} Ginluwas niya kita sa aton mga kaaway. Ang iya gugma wala sing katapusan.
{136:25} Ginhatagan niya sang pagkaon ang tanan niya nga tinuga. Ang iya gugma wala sing katapusan.
{136:26} Pasalamati ang Dios sang langit. Ang iya gugma wala sing katapusan.
{i137:1} Panalambiton sang mga Israelinhon sa Ila Pagkabihag
{137:1} Nagpungko kami sa higad sang mga suba sa Babilonia kag naghilibion sang madumduman namon ang Zion.
{137:2} Ginsang-at na lang namon ang amon mga arpa sa mga sanga sang kahoy.
{137:3} Ginapakanta kami sang mga nagbihag sa amon. Ginasugo nila kami sa paglingaw sa ila. Siling nila, “Kantahi ninyo kami sang kanta parte sa Zion!”
{137:4} Paano kami makakanta sang mga kanta nga para sa Ginoo sa duta sang mga nagbihag sa amon?
{137:5} Kabay pa nga indi na maghulag ang akon tuo nga kamot kon kalimtan ko ang Jerusalem!
{137:6} Kabay pa nga indi ako makahambal kon indi ko pagdumdumon kag kabigon nga akon dako nga kalipay ang Jerusalem.
{137:7} Dumduma, Ginoo, kon ano ang ginhimo sang mga Edomnon sang gin-agaw sang Babilonia ang Jerusalem. Nagsiling sila, “Gub-a ninyo ina sing bug-os.”
{137:8} Kamo nga mga pumuluyo sang Babilonia, pagalaglagon kamo! Bulahan ang mga tawo nga magabalos sa inyo sang inyo ginhimo sa amon.
{137:9} Bulahan sila nga magakuha sang inyo magagmay nga mga bata kag magalampos sa ila sa mga bato.
{i138:1} Pagpasalamat sa Dios
{138:1} Magapasalamat ako sa imo, Ginoo, sa bug-os ko nga tagipusuon. Magakanta ako sang mga pagdayaw sa imo sa atubangan sang mga dios.
{138:2} Magaluhod ako nga nagaatubang sa imo templo kag magadayaw sa imo tungod sang imo gugma kag katutom. Kay ginpakita mo nga labaw ka kag ang imo pulong sa tanan nga butang.
{138:3} Sang magpanawag ako sa imo, ginsabat mo ako; ginpabakod mo ako paagi sa imo kusog.
{138:4} Magadayaw sa imo, Ginoo, ang tanan nga hari sa bug-os nga kalibutan kay mabatian nila ang imo pulong.
{138:5} Magakanta sila parte sa imo mga ginhimo, kay dako ang imo gahom.
{138:6} Bisan labaw ka sa tanan, Ginoo, nagakabalaka ka sa mga kubos; bisan mataas ka nahibaluan mo ang tanan dira sa malayo.
{138:7} Bisan ara ako sa kalisod, ginatipigan mo ang akon kabuhi. Ginasilutan mo ang akon akig nga mga kaaway. Ginaluwas mo ako paagi sa imo gahom.
{138:8} Tumanon mo, Ginoo, ang imo mga promisa sa akon. Ang imo gugma wala sing katapusan. Indi pagpabay-i ang imo mga ginhimo.
{i139:1} Ang Bug-os nga Ihibalo kag Pag-atipan sang Dios
{139:1} Ginoo, gin-usisa mo ako gani kilala mo ako.
{139:2} Nahibaluan mo kon nagapungko ako ukon nagatindog. Bisan ara ka sa malayo nahibaluan mo ang tanan ko nga ginahunahuna.
{139:3} Ginatan-aw mo ako sa akon pag-obra kag pagpahuway. Nahibaluan mo ang tanan ko nga ginahimo.
{139:4} Ginoo, bisan wala pa ako makahambal, nahibaluan mo na ang akon inughambal.
{139:5} Ginalibutan mo ako, kag ginaprotektaran mo ako sang imo gahom.
{139:6} Ang imo nahibaluan parte sa akon tama gid ka makatilingala; indi ko ini matungkad.
{139:7} Diin bala ako makapalagyo sa imo Espiritu? Diin bala ako makakadto nga wala ikaw?
{139:8} Kon magsaka man ako sa langit, didto ikaw; kon magkadto man ako sa lugar sang mga patay, didto man ikaw.
{139:9} Kon magkadto man ako pasidlangan ukon mag-estar sa pinakamalayo nga lugar sa nakatundan,
{139:10} didto ikaw sa pagtuytoy kag sa pagbulig sa akon.
{139:11} Ibutang ta abi nga pangabayon ko ang kadulom sa pagtabon sa akon, ukon ang kasanag nga nagalibot sa akon nga mangin gab-i.
{139:12} Pero bisan ang kadulom indi madulom para sa imo, kag ang gab-i pareho lang kasanag sang adlaw. Kay ang kadulom kag ang kasanag pareho lang sa imo.
{139:13} Kilala mo ako kay ikaw ang naghimo sang akon bug-os nga kabuhi. Ikaw ang nagporma sa akon sa tiyan sang akon iloy.
{139:14} Ginadayaw ko ikaw kay makatilingala gid ang paghimo mo sa akon. Makatilingala ang imo mga binuhatan, kag nahibaluan ko gid ina.
{139:15} Nakita mo ang akon mga tul-an sang ginporma ako sing tago sa sulod sang tiyan sang akon iloy.
{139:16} Nakita mo na ako bisan wala pa ako maporma. Ang gintalana nga mga inadlaw nga magakabuhi ako nasulat na sa imo libro, bisan wala pa ini magsugod.
{139:17} O Dios, indi ko matungkad ang imo ginahunahuna; puwerte ini kadamo.
{139:18} Kon isipon ko ini, madamo pa ini sang sa balas. Kon magbugtaw ako ang akon hunahuna ara gihapon sa imo.
{139:19} O Dios, kabay pa nga pamatyon mo ang mga malaot! Kabay pa nga magpalagyo sa akon ang mga manugpatay sang tawo.
{139:20} Nagahambal sila sing malain parte sa imo. Sila nga imo mga kaaway nagamitlang sang imo ngalan sa wala sing pulos.
{139:21} Ginoo, ginakainitan ko ang mga nagakainit sa imo. Ginakangil-aran ko ang mga nagakontra sa imo.
{139:22} Puwerte gid ang akon kainit sa ila; ginakabig ko sila nga akon mga kaaway.
{139:23} Usisaa ako, O Dios, agod mahibaluan mo ang akon tagipusuon. Tilawi ako, agod mahibaluan mo ang akon ginahunahuna.
{139:24} Tan-awa kon may malaot ako nga pagginawi kag tuytuyi ako sa dalan nga dapat nakon agihan hasta san-o.
{i140:1} Pangamuyo para sa Bulig sang Dios
{140:1} Ginoo, luwasa ako sa malaot kag mapintas nga mga tawo.
{140:2} Nagaplano sila sing malain kag permi lang nila ginapaaway ang mga tawo.
{140:3} Ang ila dila pareho sa dalitan nga man-og; ang ila mga pulong makahalalit pareho sang dalit sang man-og.
{140:4} Protektari ako, Ginoo, sa kamot sang malaot kag mapintas nga mga tawo, nga nagaplano sa paglaglag sa akon.
{140:5} Nagbutang ang mga bugalon sang siod para sa akon; naghumlad sila sang ila mga lambat agod masiod nila ako sa akon alagyan.
{140:6} Ginoo, ikaw ang akon Dios. Pamatii, Ginoo, ang akon pagpakitluoy sa imo.
{140:7} Ginoong Dios, ikaw ang akon mabakod nga manluluwas; ginaprotektaran mo ako sa tion sang inaway.
{140:8} Ginoo, indi pag-ihatag sa mga malaot ang ila mga handom. Indi pag-itugot nga magmadinalag-on ang ila mga plano, kay basi kon magpabugal sila.
{140:9} Kabay pa nga ang malain nga mga plano sang akon mga kaaway nga nagapalibot sa akon matabo mismo sa ila.
{140:10} Kabay pa nga mahulugan sila sang nagadabadaba nga mga baga kag ihulog sila sa mga buho, nga indi na sila makabangon pa.
{140:11} Kabay pa nga indi magdugay sa duta ang mga tawo nga nagabutang-butang sa iban. Kabay pa nga mag-abot ang kalalat-an sa mapintas nga mga tawo, nga magalaglag sa ila.
{140:12} Ginoo, nahibaluan ko nga ginaprotektaran mo ang kinamatarong sang mga kubos; ginahatagan mo sang hustisya ang mga imol.
{140:13} Sigurado gid nga dayawon ikaw sang mga matarong kag magakabuhi sila upod sa imo.
{i141:1} Pangamuyo para sa Proteksyon sang Dios
{141:1} Ginoo, nagapanawag ako sa imo; buligi ako gilayon. Pamatii ang akon pagpanawag sa imo.
{141:2} Batuna ang akon pangamuyo bilang insenso. Batuna ang pagbayaw sang akon mga kamot sa pagpangamuyo bilang pangsirom nga halad.
{141:3} Ginoo, buligi ako nga indi ako makahambal sing malain.
{141:4} Ilikaw ako sa paghimo sing malain kag sa pag-intra sa mga ginahimo sang mga malaot. Ilikaw ako sa pagpakigbahin sa ila mga punsyon.
{141:5} Batunon ko kon magsabdong ukon magsaway sa akon ang matarong nga tawo; indi ko ina pagbalibaran kay ginahimo niya ina sa pagpakita sang iya paghigugma kag pagbaton sa akon. Pero sa malaot nga mga tawo permi ako nagapangamuyo batok sa ila malaot nga ginahimo.
{141:6} Kon ihaboy na ang ila mga manugdumala sa pil-as, magapati sila nga ang akon mga pulong matuod.
{141:7} Magasiling sila, “Magalalapta sa lulubngan ang aton mga tul-an pareho sa mga bato nga nagguluwa sang pag-arado sa duta.”
{141:8} Ginoong Dios, sa imo gid ako nagasalig; sa imo ako nagapangayo sang proteksyon, gani indi pag-itugot nga mapatay ako.
{141:9} Ilikaw ako sa mga siod nga ginbutang sang mga malaot para sa akon.
{141:10} Kabay pa nga sila mismo ang masiod sa ila kaugalingon nga mga siod, samtang ako makalikaw sini.
{i142:1} Pangamuyo para sa Bulig sang Dios
{142:1} Nagapanawag ako sing mabaskog sa imo, Ginoo. Nagapangamuyo ako nga kaluoyan mo ako.
{142:2} Ginasugid ko sa imo ang akon mga reklamo kag mga kalisod.
{142:3} Kon nadulaan ako sang paglaom, ara ka nga nagabantay sa mga nagakalatabo sa akon. Sa akon alagyan may siod nga ginbutang ang akon mga kaaway para sa akon.
{142:4} Tan-awa bala sa akon palibot, wala gid sing may nagabulig sa akon. Wala sing may nagaprotektar kag nagakabalaka sa akon.
{142:5} Nagapanawag ako sa imo, Ginoo; ikaw ang akon manugprotektar, ikaw lang gid ang akon kinahanglan diri sa kalibutan.
{142:6} Pamatii ang akon pagpangayo sang bulig, kay wala na gid ako sing may mahimo. Luwasa ako sa mga nagahingabot sa akon, kay makusog sila para sa akon.
{142:7} Hilwaya ako sa pagkapriso agod nga madayaw ko ikaw. Dayon magatipon sa akon ang mga matarong tungod kay maayo ka sa akon.
{i143:1} Pangamuyo para sa Bulig sang Dios
{143:1} Ginoo, pamatii ang akon pangamuyo; pamatii ang akon pagpakitluoy. Tungod nga matarong kag matutom ikaw, buligi ako.
{143:2} Indi ako paghukmi nga imo alagad, kay wala sing bisan isa nga matarong sa imo atubangan.
{143:3} Ginahingabot gid ako sang akon mga kaaway. Ginpierdi nila ako kag ginbutang sa madulom nga prisohan; daw pareho ako sa tawo nga dugay na nga napatay.
{143:4} Gani nadulaan ako sang paglaom kag napuno sang kahadlok ang akon tagipusuon.
{143:5} Nadumduman ko ang mga ginhimo mo sang una; ginapamalandungan ko ang tanan mo nga binuhatan.
{143:6} Ginabayaw ko ang akon mga kamot sa imo sa akon pagpangamuyo; nauhaw ako sa imo pareho sa mamala nga duta nga nauhaw sa tubig.
{143:7} Sabta ako gilayon, Ginoo. Nadulaan na ako sang paglaom. Indi ka magpanago sa akon, kay basi mapatay ako.
{143:8} Kada aga, ipadumdom sa akon ang imo gugma, kay sa imo ako nagasalig. Ipakita sa akon ang husto nga dalan nga akon pagaagyan, kay sa imo ako nagapangamuyo.
{143:9} Luwasa ako sa akon mga kaaway, Ginoo, kay sa imo ako nagapangayo sang proteksyon.
{143:10} Tudlui ako sa pagsunod sang imo kabubut-on, kay ikaw ang akon Dios. Kabay pa nga ang imo maayo nga Espiritu magatuytoy sa akon sa kahimtangan nga wala sing katalagman.
{143:11} Luwasa ako, Ginoo, agod mapadunggan ka. Tungod nga matarong ka, luwasa ako sa kalisod.
{143:12} Tungod sa imo gugma sa akon, pamatya ang akon mga kaaway, kay ako imo alagad.
{i144:1} Pagpasalamat sang Hari sa Dios tungod sang Iya Pagdaog
{144:1} Dalayawon ang Ginoo nga akon palalipdan nga bato. Ginahanas niya ako sa pagpakig-away.
{144:2} Siya ang akon mahigugmaon nga Dios kag mabakod nga palanaguan. Siya ang akon dalangpan kag manughilway. Siya ang akon taming kag sa iya ako nagapangayo sang proteksyon. Ginapasakop niya sa akon ang mga nasyon.
{144:3} Ginoo, ano gid bala ang tawo nga ginakabalak-an mo gid? Tawo man lang siya, ngaa ginahunahuna mo gid?
{144:4} Pareho man lang siya sa hangin nga nagalabay kag ang iya mga inadlaw pareho sa landong nga umalagi lang.
{144:5} Ginoo, abrihi ang langit kag magpanaog ka. Tanduga ang mga bukid agod mag-alaso.
{144:6} Ipana ang mga kilat agod magpalalagyo ang akon mga kaaway kag maglalapta.
{144:7} Halin sa langit, dawata ako kag luwasa sa gahom sang mga kaaway nga taga-iban nga lugar, nga pareho sa mabaskog nga tubig.
{144:8} Ini sila wala nagasugid sing matuod kag nagabutig bisan sa ila pagsumpa.
{144:9} Kantahan ko ikaw, O Dios, sang bag-o nga kanta nga ginatukaran sang arpa.
{144:10} Ikaw ang nagpadaog sa mga hari kag nagluwas kay David nga imo alagad halin sa kamatayon.
{144:11} Luwasa ako sa gahom sang mga kaaway nga taga-iban nga lugar, nga wala nagasugid sing matuod kag nagabutig bisan sa ila pagsumpa.
{144:12} Kabay pa nga ang amon mga anak nga lalaki, samtang pamatan-on pa sila, mangin pareho sa mga tanom nga nagatubo nga mabakod, kag ang amon mga anak nga babayi mangin pareho sa matahom nga mga haligi sang palasyo.
{144:13} Kabay pa nga mapuno ang amon bodega sang tanan nga klase sang patubas. Kabay pa nga magdamo gid ang amon mga karnero sa latagon,
{144:14} kag ang amon mga baka magkarga sing madamo nga mga produkto. Kabay pa nga indi na kami pagsalakayon sang mga kaaway kag indi na kami pagbihagon. Kag kabay pa nga wala na sing paghinibi sa kasubo sa amon mga dalan.
{144:15} Bulahan ang mga tawo nga may kahimtangan nga pareho sina. Bulahan ang mga tawo nga ang ila Dios amo ang Ginoo.
{i145:1} Kanta sa Pagdayaw
{145:1} Dayawon ko ikaw, akon Dios nga Hari. Dayawon ko ikaw sa wala sing katapusan.
{145:2} Adlaw-adlaw dayawon ko ikaw, kag himuon ko ina sa wala sing katapusan.
{145:3} Gamhanan ka, Ginoo, kag takos gid nga dayawon. Ang imo pagkagamhanan indi gid matungkad.
{145:4} Ang kada henerasyon magasugid sa masunod nga henerasyon sang imo gamhanan nga mga binuhatan.
{145:5} Pamalandungan ko ang imo pagkahalangdon kag pagkagamhanan, kag ang imo makatilingala nga mga binuhatan.
{145:6} Ipanugid sang mga tawo ang pagkagamhanan sang imo makatilingala nga mga binuhatan, kag ibantala ko man ang imo pagkagamhanan.
{145:7} Ipanugid nila ang pagkabantog sang imo dako nga kaayo, kag magakanta sila parte sa imo pagkamatarong.
{145:8} Ginoo, maluluy-on ka kag mabinalak-on; mahigugmaon ka kag indi dali maakig.
{145:9} Maayo ka, Ginoo, sa tanan; mabinalak-on ka sa tanan mo nga ginhimo.
{145:10} Pasalamatan ka, Ginoo, sang tanan mo nga ginhimo; dayawon ka sang imo matutom nga katawhan.
{145:11} Ipanugid nila ang pagkagamhanan sang imo paghari kag ang imo gahom,
{145:12} agod mahibaluan sang tanan nga katawhan ang imo gamhanan nga mga binuhatan kag ang pagkagamhanan sang imo paghari.
{145:13} Ang imo paghari wala sing katapusan. Matutom ka gid, Ginoo, sa imo mga promisa, kag mahigugmaon ka sa tanan mo nga ginhimo.
{145:14} Ginabuligan mo ang tanan nga ara sa kalisod kag ginapabakod ang tanan nga maluya.
{145:15} Ang tanan nga buhi nga tinuga nagasalig sa imo, kag ginahatagan mo sila sang ila pagkaon sa tion nga kinahanglan nila.
{145:16} Ginahatagan mo sila sing husto kag nagakabusog sila.
{145:17} Matarong ka, Ginoo, sa tanan mo nga pamaagi, kag maayo ka sa tanan mo nga ginahimo.
{145:18} Malapit ka, Ginoo, sa tanan nga nagapanawag sa imo sing sinsero.
{145:19} Ginahatag mo ang ginahandom sang mga nagatahod sa imo; ginapamatian mo ang ila pagpanawag, kag ginaluwas mo sila.
{145:20} Ginabantayan mo ang tanan nga nagahigugma sa imo, pero ang tanan nga malaot laglagon mo.
{145:21} Dayawon ko ikaw, Ginoo. Ang tanan nga tinuga magdayaw sa imo sa wala sing katapusan.
{i146:1} Pagdayaw sa Dios nga Manluluwas
{146:1} Dayawa ang Ginoo! Dapat dayawon ko gid ang Ginoo.
{146:2} Dayawon ko siya sa bug-os ko nga kabuhi. Kantahan ko ang akon Dios sang mga pagdayaw samtang nagakabuhi ako.
{146:3} Indi kamo magsalig sa gamhanan nga mga tawo kag sa kay bisan sin-o, kay indi sila makaluwas sa inyo.
{146:4} Kon mapatay na sila nagabalik sila sa duta, kag sa sina nga adlaw ang ila mga plano nangin wala sing pulos.
{146:5} Bulahan ang tawo nga ang nagabulig sa iya amo ang Dios ni Jacob, nga ang iya pagsalig ara sa Ginoo nga iya Dios,
{146:6} nga amo ang naghimo sang kalangitan kag sang kalibutan, sang dagat kag sang tanan nga ara sa sini. Masaligan gid ang Ginoo sa wala sing katapusan.
{146:7} Nagahukom siya pabor sa mga ginapigos, kag nagahatag siya sang pagkaon sa mga ginagutom. Ginahilway niya ang mga ginbihag,
{146:8} ginaayo niya ang mga bulag agod makakita, ginapabakod niya ang mga maluya, ginahigugma niya ang mga matarong,
{146:9} ginabantayan niya ang mga dumuluong, ginabuligan niya ang mga ilo kag mga balo nga babayi, pero ginaguba niya ang mga pamaagi sang mga malaot.
{146:10} Mga pumuluyo sang Zion, ang Ginoo nga inyo Dios nagahari sa wala sing katapusan! Dayawa ang Ginoo!
{i147:1} Pagdayaw sa Dios nga Makagagahom
{147:1} Dayawa ang Ginoo! Daw ano kanami ang magkanta sang mga pagdayaw sa aton Dios. Maayo gid kag nagakabagay nga dayawon siya.
{147:2} Ginatukod liwat sang Ginoo ang Jerusalem; kag ginatipon niya ang mga Israelinhon nga nabihag.
{147:3} Ginaayo niya ang mga napaslawan; ginabulong niya ang ila mga pilas.
{147:4} Ginpat-od niya ang kadamuon sang mga bituon kag ginhatagan niya ang kada isa sa ila sang ngalan.
{147:5} Gamhanan gid ang aton Ginoo; ang iya kaalam wala sing limitasyon.
{147:6} Ginabuligan sang Ginoo ang mga kubos, pero ginalaglag niya sing bug-os ang mga malaot.
{147:7} Magkanta kamo nga may pagpasalamat sa Ginoo. Magtukar kamo sang arpa para sa aton Dios.
{147:8} Ginatabunan niya ang kalangitan sang mga panganod, ginapaulanan niya ang kalibutan, kag ginapatubo ang mga hilamon sa mga bukid.
{147:9} Ginahatagan niya sang pagkaon ang mga kasapatan kag ang mga buto sang uwak kon magpangayo sila sang pagkaon.
{147:10} Ang iya kalipay indi sa makusog nga mga kabayo ukon sa madasig nga mga soldado,
{147:11} kundi sa mga nagatahod sa iya, nga nagasalig sa iya nga gugma.
{147:12} Dayawa ninyo ang Ginoo nga inyo Dios, kamo nga mga pumuluyo sang Zion, ang siyudad sang Jerusalem.
{147:13} Kay ginapabakod niya ang mga puwertahan sang inyo siyudad, kag ginapakamaayo niya kamo.
{147:14} Ginahatagan niya sang kalinong ang inyo lugar, kag ginabusog niya kamo sang pinakamaayo nga trigo.
{147:15} Ginamanduan niya ang kalibutan, kag nagapati ini gilayon.
{147:16} Ginatabunan niya ang duta sang yelo nga daw sa habol nga puti, kag ginalapta niya ang mapino nga yelo nga daw sa abo.
{147:17} Nagapadala siya sang ulan nga yelo pareho sang magagmay nga mga bato. Wala sing may makaagwanta sang katugnaw sini.
{147:18} Nagmando siya kag nagkalatunaw ang yelo; ginpahangin niya kag nag-ilig ang tubig.
{147:19} Ginpahayag niya ang iya mga pulong, mga pagsulundan, kag mga sugo sa mga taga-Israel nga mga kaliwat ni Jacob.
{147:20} Wala niya ini ginhimo sa iban nga mga nasyon; wala sila kahibalo sang iya mga sugo. Dayawa ang Ginoo!
{i148:1} Ang Panawagan sa Pagdayaw sa Ginoo
{148:1} Dayawa ang Ginoo! Dayawa ninyo ang Ginoo, kamo nga ara sa kalangitan.
{148:2} Dayawa ninyo siya, tanan kamo nga iya mga anghel, nga iya mga soldado sa langit.
{148:3} Dayawa ninyo siya, adlaw, bulan, kag mga bituon.
{148:4} Dayawa ninyo siya, pinakamataas nga langit kag tubig sa ibabaw.
{148:5} Magdayaw sila tanan sa Ginoo! Kay sa iya pagmando, natuga sila tanan.
{148:6} Ginpahamtang niya sila sa ila mga lugar sa wala sing katapusan, kag wala sing may makalapas sini.
{148:7} Dayawa ninyo ang Ginoo, kamo nga ara sa kalibutan, dalagko nga mga sapat sa kadagatan, kag tanan nga kadadalman sang dagat.
{148:8} Dayawa ninyo ang Ginoo, mga kilat, ulan nga yelo, mga panganod, kag mabaskog nga hangin nga nagatuman sa iya sugo.
{148:9} Dayawa ninyo ang Ginoo, mga bukid, mga kahoy nga nagapamunga ukon wala,
{148:10} tanan nga sapat: anta ukon indi, mga sapat nga nagakamang, kag mga nagalupad.
{148:11} Dayawa ninyo ang Ginoo, kamo nga mga hari, mga opisyal, mga manugdumala, kag tanan nga katawhan sa kalibutan;
{148:12} mga pamatan-on, mga tigulang kag mga bata.
{148:13} Magdayaw sila tanan sa Ginoo, kay labaw siya sa tanan. Mas gamhanan siya sang sa tanan nga ara sa kalangitan.
{148:14} Ginapabaskog niya kag ginapadunggan ang iya matutom nga katawhan, ang Israel nga palangga gid niya. Dayawa ang Ginoo!
{i149:1} Ang Kanta sa Pagdayaw
{149:1} Dayawa ang Ginoo! Magkanta kamo sang bag-o nga kanta sa Ginoo. Dayawa siya sa pagtililipon sang iya matutom nga katawhan.
{149:2} Magkalipay ang mga taga-Israel tungod sang ila Manunuga. Magkinasadya ang katawhan sang Zion tungod sang ila Hari.
{149:3} Magdayaw sila sa iya nga may pagsinaot; kag magtukar sila sang tamborin kag mga arpa sa pagdayaw sa iya.
{149:4} Kay nagakalipay ang Ginoo sa iya katawhan; ginapadunggan niya sila nga mga kubos paagi sa pagpadaog sa ila.
{149:5} Magkalipay sila nga matutom sa iya tungod sang ila pagdaog; magkanta sila sa kalipay bisan sa ila mga hiligdaan.
{149:6} Magdayaw sila sing mabaskog sa Dios samtang nagauyat sila sang matalom nga mga espada,
{149:7} sa pagpanimalos kag pagsilot sa mga katawhan sang mga nasyon,
{149:8} sa pagkadena sang ila mga hari kag mga pangulo,
{149:9} sa pagsilot sa ila suno sa ginsugo sang Dios. Ini para sa kadayawan sang tanan nga iya matutom nga katawhan. Dayawa ang Ginoo!
{i150:1} Dayawa ang Ginoo
{150:1} Dayawa ang Ginoo! Dayawa ninyo ang Dios sa iya templo. Dayawa ninyo siya sa langit, ang iya malig-on nga lugar.
{150:2} Dayawa ninyo siya tungod sang iya gamhanan nga mga binuhatan. Dayawa ninyo siya tungod sang iya indi matupungan nga pagkagamhanan.
{150:3} Dayawa ninyo siya paagi sa pagpatunog sang mga budyong. Dayawa ninyo siya paagi sa mga arpa kag mga lira.
{150:4} Dayawa ninyo siya paagi sa mga tamborin kag pagsinaot. Dayawa ninyo siya paagi sa mga instrumento nga may mga kuwerdas kag mga plawta.
{150:5} Dayawa ninyo siya paagi sa matunog nga mga simbals.
{150:6} Ang tanan nga nagakabuhi magdayaw sa Ginoo. Dayawa ang Ginoo!
