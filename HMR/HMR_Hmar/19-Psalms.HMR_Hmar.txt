{1:1} Mi suolhai remruot zui ngai lo, Mi suolhai lampui hraw ngai lo,Hmusittu lai thung ngai lo chu,Mi hamthâ a va ni ngei de!
{1:2} A lawmzawng LALPA dàn a na,Sûn le zànin a dawnkhawl hlak.
{1:3} Tui luong zingna kama thing phun,A hun taka rà insuo hlak,A hnà vuoi ngai lo ang a nih.A thilthaw phot a hmûingîl hlak.
{1:4} Mi suol ruok chu an ni vè nawh,Thli lên dar bu sî ang an nih.
{1:5} Chuleiin rorêlna hmaah,Mi rilo dingchang naw ni a,Mi felhai inthung khawmnaah,Hmun chang ngai hrim hrim naw ni hai.
{1:6} Mi fel kalchawina lam tin chu,LALPAN a vèngpèk zing hlak a,Mi rilo lampui hraw ruok chu,Bohmangnain a tawp hlak si.
{2:1} Ieng leia hnamha'n phier a,Hel dinga insingsa a,Mipuiha'n tep lo mei mei,An phan rùk hlak am a na?
{2:2} LALPA le a hriek nàl chu,Hnuoi lalhai chun khing hronin,Rorêltuhai an pung khawm.
{2:3} "An hrènthìr khêng koi ei ta,An khaidiet thin thlâng ei tih".Tiin an khêk thuop thuop a.
{2:4} Vàna inthung LALPA chun,Anni chu a nuisaw a,
{2:5} Lungsenin a zuk kawk a,Lung choka sukthlabârin,
{2:6} " Ka tlâng thienghlim Zionah,Ka Lal thlang ka'n thungtir tah"Tiin a suosal tawl a.
{2:7} LALPA thu chu puong ka tih:"Nang hi ka Naupa i nih,Voisun i Pâ ka ni tah.
{2:8} I dit hni rawh, pêng ka che,Hnamhai i rochan an na,Kawl kil tawp chen khom i ta.
{2:9} Thîrtiengin ro rêl i ta,Pil bêl ang dèng koi i tih"Tiin ka kuomah a hril.
{2:10} Hnuoi lalhai, var suok unla,Rorêltuhai, fîmkhur ro.
{2:11} Tììpuma LALPA rong bawlin,Inthin pumin a kè fawp ro.
{2:12} Chuong naw chun lungsen a ta,Bohmangna tuok rawi in tih,Lungsen thut thei a ni si.A bèltu chu an hamtha.
{3:1} LALPA, ka hmèlma pung hrâtin,Mi dotu an va tam sawt ngei!
{3:2} "Pathienin san teu naw ni che"Mi titu an va tam ngei de!
{3:3} Lalpa, nang chu ka vêl tina,Mi hliekhùtu phaw chu i na;Ropuina i mi'n khumtir a,Ka lû hi i chawisâng hlak si.
{3:4} Rawl tawpa LALPA ka ko chàng,A tlâng thienghlima inthokin,Ama chun a mi hung don hlak.
{3:5} LALPAN a mi huolhim leiin,Zâlin zànmu ka'n tuo thei a,Harin ka tho nawk hlak a nih.
{3:6} Sîr tina mi'n chàntu sâng tam,Hmêlmahai chu ka tî dêr nawh.
{3:7} Aw LALPA, nang hung tho suok la,Aw ka Pathien, mi san suok rawh.Ka hmêlmahai khàkah hem la,Mi rilohai hà vaw tlam rawh!
{3:8} Sansuoktu chu LALPA a nih.I mihai mal hung sawm pei rawh.
{4:1} Mi tantu, ka felna Pathien, Ka ko chêin mi hung don la,Beidong hunah mi thawi dam la,Zàngaiin ka hnìna ngai rawh.
{4:2} Aw mihriemhai, ka'n zaumna,Ieng chen am in sukmuolpho ding?Thu teplo mei mei ngainain,Ieng chen top am khêl in hnot ding?
{4:3} Pathien chun ama ta dingin,Ama ngaisak hlak mihai chu,A ser hrang hlak ti hi hre ro.Ka ko pha LALPAN a hriet hlak.
{4:4} In lungsen chàng suol pha naw ro,In khum laizawlah to zingin,In lungrilin indap hlak ro.
{4:5} Inthawina indik inhlànin,LALPA-ah ringna innghat ro.
{4:6} "Thil tha kan dong theina dingin,LALPA, i hmêl êng mi'n hmu rawh"Tiin tam tak chun an hni hlak.
{4:7} Bû le uoiin an thar tam kum Nêka nasain ka lungril,Hlimnain i hung sung sip a.
{4:8} Ngài ngamin zànmu tuong ka ta,Nangma chauh hi i nih LALPA,Muongleia mi'n chèngtirtu chu.
{5:1} LALPA, i nâ mi dawpêkin,Kan rùm ri hi lo ngàithla rawh.
{5:2} Ka Laltak le aw ka Pathien,Thangpui ngaiin ka ko che a,Ka hnìna lo ngàithla hràm rawh.
{5:3} LALPA, zîngkâr ka ko che a, Ka thil hnìhai ka'n tlun hlak a,Beisei takin ka nghâk zing hlak.
{5:4} Suol lawm Pathien i ni naw a,Mi rilo leh i chèng thei nawh.
{5:5} I hmaah mi uongthuong tu khom,An inlang ngam ngai dêr naw a,Thil suol thawhai i theidà si.
{5:6} Khêl hril chìnghai i sukram a,Thisen insuo le hlèmhmanghai,I tirdak zawng an nih, LALPA.
{5:7} I hmangaina chuoi lo zârin,I inah hung inlawi ka ta;I tempul thienghlim tieng nghain,Inzà takin hung kùn ka tih.
{5:8} LALPA, ka hmêlmahai leiin,I felnaah mi thuoi pei la,Ka tluonglam mi siem ngílpek rawh.
{5:9} An bâu thu suok mal khat tè khom,Ring tlâk hrim hrim a um naw a,An lungril sietna'n a sip a,An hnuk chu thlàn inhong a na,An lei inpâk dernan a'n khap.
{5:10} Aw Pathien, thiemnaw inchang la,An thil phier sietpui hai sien la,An bawsietna zozai lei hin,Anni chu pei suok dai tawl rawh,I lakah an hel tlat si a.
{5:11} Nangma bêltu ruok chu him sien,Hlimna hla sak kumkhuo raw se.I humhimna thla zâr khum la,I hming dittuhai hlim an tih.
{5:12} A nih, LALPA, mi felhai chuMathei loin mal i sawm a,I ditsakna chun phaw angin,Anni chu în huol vêl zing hlak.
{6:1} Lungsenin mi zil naw, LALPA,Lungpuom lai mi thunun naw rawh.
{6:2} Aw LALPA, zà mi ngaipêk rawh,Chàuin ka ongrop a ni hi;Aw LALPA, mi hung sukdam rawh,Ka rù le châng a na zo tah.
{6:3} Ka thlâ a beidong êm êm a,Ieng chen top am, ieng chen hiel am,I mi tosan ding chu LALPA?
{6:4} Ngha kîrin mi hung san suok la,I hmangaina chuoi lo zârin,LALPA nangin mi sanhim rawh.
{6:5} Fam tah hre zing chè an um nawh,Seolaa inthokin tu'n am,An inpàk hlak rêng rèng che a?
{6:6} Ka'n rùmnain ka chàu zo tah,Ka mitthliin ka khum laizawl,Zàn tin a far hu vong hlak a.
{6:7} Lungngaiin ka mit a'n thim zo,Hmêlma leiin a chàu zo tah.
{6:8} Nangni suol thawtu po po hai,Hla takah min kiengsan dai ro.Ka tap ri LALPAN a hriet tah.
{6:9} Ka hnìna LALPAN ngàithlain,Ka tongtaina LALPAN a pom.
{6:10} Ka hmêlmahai chu inzakin,Maktiin chi-âi hlèng an ta,Hmâi mawk takin kîr nghal an tih.
{7:1} LALPA Pathien, ka hung bèl che,Mi hnottu lakah mi hum rawh;
{7:2} Keipuiin a pot thlèr angin,Santu ding tu khom nei loin,Mi kei nawi vong pal rawi an tih.
{7:3} LALPA Pathien, hieng hi thaw a,Ka kutin thil suol a tawk a,
{7:4} Keima le inrema um mi,Suola ka thungrul a ni chun,San boa hmêlma ka rok chun,
{7:5} Ka hmêlmahan mi hnot thlûrin,Mi hung hnot khûm dai hai sien la,Hnuoiah ka hringna sir hmâtin,Pilvut lai mi sop ziel raw se.
{7:6} Lungsenin hung tho la, LALPA,Hmêlma lungsen intûrhai hi,Thoin mi zuk hrawkpêk tâm leh!Aw ka Pathien, nang hung tho la,An chungthu hi hung rêl ta rawh.
{7:7} Mipui pung khawmhan i vêlin,Inhuol tlim hmur hai sien la che,Chung a'nthokin ro hung rêl rawh.
{7:8} Mi tin rorêlpêktu LALPA,Ka felna phûin mi'n khi la,Aw Chunghnungtak, ka ringum phu'n,Ka chungthu hi mi rêlpêk rawh,
{7:9} Felna Pathien, lungril hretu,Mi rilohai tawrotna hi,Nangman hung suktawppêk vong la,Mi felhai chu hung suknghet rawh.
{7:10} Chung Pathien hi ka phaw a nih,Lungril ngîlhai a sandam hlak.
{7:11} Rorêltu fel Pathien a na,Ni tin a lungsen a rè nawh.
{7:12} Tu khom sim nuom naw ta dingin,A kawlhnâm tât ngei zing a ta,A thalngul kuoiin tin a tih.
{7:13} Thìna hriemhrei a buotsai a,A thal chok thei khom a'n pei zing.
{7:14} Suolnain nau a'n paitirhai,Buoina naua vontuhai chun,Beidongna an hring suok ngei hlak.
{7:15} Tlâkhol inthûk tak chotu chu,A khur choah chun tlâng a ta,
{7:16} A buoina siem chun vaw lêtin,A nunrawngnan ama lu bûr,A hung dêng lêt nawk hlak a nih.
{7:17} A felna leiin LALPA chu,Inpâkin lawmthu hril ka ta;LALPA Chunghnungtak hming ngei chu,Inpâkin lawm hla sak ka tih.
{8:1} Aw LALPA, nang kan Laltak,I ropuinan vàn khûmin,Hnuoi pumah i hming a mawi!
{8:2} Pom lai nautehai bàuah,I hràtzie i'n puongtir hlak;I chèngnan kul nghet i'n din,Doa phuba la tumtu,mêlmahai tukdolna din.b
{8:3} I kut suok thangvân sânga,Sorthla siâr i'n nghathai,Thlîra ka dawnkhawl chàngin,
{8:4} Hringmi hi ieng am a na,I hriet fuk lop lop el ni?Hriem nauhai khom iem an na,I ngaisak èm êm el ni?
{8:5} Angel hnuoi thetah siein,Ropuina le chawimawina,Tonlairang i'n tontir a.
{8:6} I kut suok po po chungahLalin anni i siem a,An ke hnuoiah i sie vong:
{8:7} Beram le bawng ruol po poRamsa le chunglèng vâhai,
{8:8} Tuipuia chêng nga tinrêng, Thilhring chi tinrênghai leh.
{8:9} Aw LALPA, nang kan Laltak,Hnuoi pumah i hming a mawi!
{9:1} Ka lungril po poin LALPA,I kuomah lawmthu hril ka ta,I thilmak thawhai puong ka tih.
{9:2} Nangmaah lawmin hlim ka ta,Aw Chunghnungtak, i hming chawiin,Zài hla remin inpâk ka che.
{9:3} Ka hmêlmahai chu tlânsiein,I hmaah an insui hlum a,
{9:4} Ka thangna tieng i mi tan a,I lalthungphaa inthungin,Indik takin ka thu i rèl.
{9:5} Hnamhai chu zilin i kawk a,Mi suolhai i sukbohmang a,An hminghai chu kumkhuoa di'n,I thâi bopek tawl ta si a.
{9:6} Kumkhawtluonga se song dingin,Hmêlmahai i sukbohmang a,An khawpuihai i sukram a, Tû hriet hlaw hrim an um ta nawh.
{9:7} LALPA chu chatuon lal a na,Rorêlna thungpha a'n din nghet.
{9:8} Felnan khawvel ro a rèl a,Indik le thlei bik nei loin,Mi tin chungah ro a rèl hlak.
{9:9} Nêksawrhai ta din LALPA chu,An kulpui bêlbul tak a na,Harsat huna kulbing a nih.
{9:10} I hming hretu ringsan i na,Nangma zongtu che chu, LALPA,I thlàthlam ngai hrim hrim si nawh.
{9:11} Ziona thung LALPA ta din,Inpâkna hla chu sak unla,A thilthawhai chu inzawtin,Hnam tin kuomah chun puong dar ro.
{9:12} Thisen phuba la hlaktu chun,Ngaivenin a hriet zing tawl a,Tuorhai tap ri a'n nghil ngai nawh.
{9:13} Aw LALPA, mi lunginsiet la,Hmêlma kut ka tuor hi en ta!Thìna kho tlânga inthokin,LALPA, nangin mi san suok la,
{9:14} Zion Naunud kotsuoa chun,Ka'n pâkna chè chu puong darin,I sansuokna chu lawm ka tih.
{9:15} Hnamhai chu anni khur cho ngei,Tlâkholah chun an tla lût a,An lên châng kam rûk ngeia chun,An kèhai an tàng tah a nih.
{9:16} A rorêlah LALPA a'n puong,Mi rilohai chu anni kam,Chânga ngei chun an inawk hlak.
{9:17} Mi rilohai chu Seole tieng,Pathien ngaisak lo hnamhai leh,An rêngin kîr nawk diel an tih.
{9:18} Retheihai thlathlam zing naw nih,Tuorhai beisei thlawn song naw nih.
{9:19} Aw LALPA, nang hung tho suok la,Mihriemin hnèna chang naw sien,Hnamhai chungah ro hung rêl rawh.
{9:20} LALPA, anni sukthlabâr la,Mihriem el an nizie thu hi,Hnam tin kuomah inhriettir rawh.
{10:1} Aw LALPA, iengtizie hrim a,Ka beidong mangang nia hin,Hla takah i'n bi hmang dai am?
{10:2} Mi rilo chun chapo takin,Hrâtnawhai chu sâ ang pèlin,A châng kam rùkah a'n awktir.
{10:3} A lungril châk zawng uongpuiin,Duâm taka hlawkna hnotin,Pathien hnawlin tongsie a'n phur.
{10:4} Mi rilo chu a chapo a,Pathien hrim a zong ngai naw a, A lungrilah Pathien ta din,Hmun hrim hrim a'n ken ve ngai nawh.
{10:5} A tum lam a hlawtling rop a,Chuleiin a uongthuong hle a;I dàn leh an inhnai naw a,A hmêlmahai a'n siet khum hlak.
{10:6} "Ieng khomin mi sukchâng naw nih;Buoina ieng khom tuok ve loin,Hlim zing ka tih" a ti lungril.
{10:7} Tongsie le khêl, inthìna hai,A bâuin a sâk suok zing a;A lei hnuoia chun suolnain,Buoina bupui chu a khuor a.
{10:8} Khawhnawmah mi a'n chàn rùk a,A rûkin mi a pêl zing a,Poi tawk lohai chu a phil hlak.
{10:9} Keipui angin a'n chàn rùk a,Santu nei lohai chu manin,A lèn sùngah a hnûk lùt hlak.
{10:10} A manhai chu an op rop a,A hràtna chun a sop hné si.
{10:11} A lungrilin hieng hin a tih:"Pathienin a hriet fùk ta nawh;A hmai a hup, a hmu teu nawh."
{10:12} LALPA, tho la, aw ka Pathien,I kut inlet khum hràm raw khai!Santu nei lohai nghil naw rawh.
{10:13} Ieng leia mi rilohaiin, Pathien an deusaw am a na?"A maw mi'n phurtir teu naw nih",Ieng leia an ti lungril am?
{10:14} Aw Pathien, nang chun i hmu a,Buoi mangang tuokhai i'n chik a,Thangpui dàn i ngaituo hlak.Tuorhai inhnèmna tak i nih,Fahràhai santu i ni si.
{10:15} Mi suolhai bàn suktliekpêk la,An suolhai a rù inlangin,Nangin hung phor suokpêk vong rawh.
{10:16} LALPA chu kumkhaw Lal a na,A ram a'nthokin hnamhai chu,An la bohmang vong ding a nih.
{10:17} Nèksawrhai dit dàn chu LALPA, Nangin lo ngaithlapêk hràm la,Anni tieng nghaa nâ dawin,An lungril hung sukphûrpêk rawh.
{10:18} Fahràhai le neksawrhai chu,Hnuoi mihriemhai lai tu khomin,An hrawk thlabâr ta nawna di'n,Nangman sanin hung huol him rawh.
{11:1} LALPA àngsûng ka bèl ta hi."Vatê angin i tlâng tieng khin,Vuong hmang ve dai el ta rawh khai!
{11:2} Mi suolhaiin thalngul an kuoi,A hruiah thal zum an inbûk,Thima inthoka kàp tumin,En rawh, mi ngîlhai an tin saw!
{11:3} Thil niphung a'n lumlet zo tah,gMi dikhan iem an law thei ding!"Ieng dinga in ti am a na?
{11:4} A tempul thienghlimah LALPA,A vàn lalthungphaah a'n thung;Hringmihai a zuk thlîr zing a,A mitin a hmu fai vong tawl.
{11:5} Mi fel le mi rilohai khom,LALPAN a en fie tawl vong a,Nunrawngna ngaina mihai chu,A thlarauin a theida hlak.
{11:6} Mi suolhai chungah mei le kât,Hung insùrtir chur chur a ta;Thli lum takin nuoi tawl a ta,Chu ngêi chu an chan ding a nih.
{11:7} LALPA chu mi indik a na,Rorêlna dik a ngàihlu a,Mi ngîlhan a hmêl hmung an tih.
{12:1} ​Aw LALPA, mi thangpui rawh,Pathien ngaisak an bo zo;Hringmi zalênghai lai hin,Mi ringum an bo zo tah!
{12:2} Khêlin an inhlèm tuo a,An inpàk derna hmùr chun,Inhlèmna thu ngot an hril.
{12:3} LALPAN an hmùr ât thla sien,An lei chapo tak khom chu;
{12:4} "Bau thiemah hnè bàn ei ta,Ei hmùr hlak ei thù a na,Tu'm ei chunga lêng?" an tih.
{12:5} "An nèksawr rimsihai le Retheihai inrûm leiin,Tu'n kei hung inthok ka ta,Nghâisatuhai lak a'nthok,Hum ka tih"LALPAN a tih.h
{12:6} Raw tuina khura tangka,Voi sari raw thieng angin.LALPA thutiem a tha hlìr.
{12:7} Hieng ruoltharhai laka hin,LALPA, mi vêng kumkhuo rawh.
{12:8} Suol an lawmna taphotah,Mi suol an invàk nuoi nuoi.
{13:1} Aw LALPA, ieng chen rau am,I mi thlàthlam ding a na?I mi theinghil song ding maw?Ka lakah ieng chen hiel am,I hmêl i thup ding a na?
{13:2} Ieng chen top am rimsi a,Sùn-zàn lungril beidong a,Hmêlmahai lu ling khum a,Nangin i mi sie ding chu?
{13:3} Aw LALPA, aw ka Pathien,Mi en la, mi hung don rawh,Varin ka mit hung khaw rawh,In hlum song pal rawi ka tih;
{13:4} "Ka tukdol dèr tah" tiin,Ka hmêlma uong pal a ta,Ka tlu hlauh chun ka râlhai,Lawm sà chang pal rawi ka tih.
{13:5} I hmangaina chul lo hi,Kei chu ka'n hnêmna a na,I sandamna chunga hin,Ka lungril a lawm a nih.
{13:6} LALPA chu inpâk ka tih,Ka chungah a tha si a.
{14:1} Invêthai chun lungrilin,"Pathien a um nawh" an tih.Hlemhlèi takin an che a,Thil tirdakum an thaw a,Thil tha thaw hrim an um nawh.
{14:2} LALPA chun vàna inthok,Ama zongtu mi var hrim,An um am ti hmu tumin,Hringmihai a zuk thlîr a.
{14:3} Naw tieng an pêt hmang vong a,Hlemhlènain an sip a,Thil tha thaw an um naw a,Pakhat bêk khom an um nawh.
{14:4} Ka mihai fàk ding po po,Fa zotu an nih ti hi,Hlemhlèhan an hriet naw maw?LALPA hming an lam ngai nawh.
{14:5} Chuong anga khawsahai chu,Titnan chêngchil tawl a ta,Pathien ruok chu mi felhaiUm khawmnaah a um hlak.
{14:6} Mi retheihai thil thaw lai,Thil rilo thaw chinghaiin,Chokbuoi tum hlak hai sien khom,An humtu Pathien a nih.
{14:7} Israel sandamna chu, Zion a'nthok hung a ta,LALPAN a mihai ngirhmun,A sukhmûingìl huna chun,Jakob thla Israelhai chu,An va hlim nasa awm ngei!
{15:1} LALPA, tu'm i inah riek a,I tlâng thienghlima chêng ding chu?
{15:2} Soisêl boa kal chawi hlaktu,Indik taka thil thaw hlaktu,Lungril taka thu dik hril mi.
{15:3} Mi a dem ngai hrim hrim naw a,Tuolbawm poi a tawk ngai naw a,Ruolhai a hril siet ngai bok nawh.
{15:4} Mi suolhai chu a endong a,LALPA tituhai a hlut a,A ta dinga poi khom ni sien, A thutiem chu a chel zing a,
{15:5} Pung boin sum a'n pûktir a,Poi tawk lohai suksietna din,Thamna a lâk ngai hrim hrim nawh.Chuong ang mihai chu ieng lai khom,Inhnîng ngai hrim hrim naw ni hai.
{16:1} Aw Pathien, ka hung bèl che,Nangin mi lo humhim rawh.
{16:2} "Ka Lalpa chu nang i nih,Nang chauh ka ta di'n i tha"Tiin LALPA ka hril a.
{16:3} Hnuoia mithienghlimhai hi,An ropuiin ka lawm tawl.
{16:4} Pathien dang hnottuhai chu,An lungngaina pung a tih.An thisen inhlàn ang chu,Inhlàn ve ngai nawng ka ta,An pathien hming lam naw ning.
{16:5} LALPA, ka ro chanpuol ding,Ka no ding i mi ruotpêk a,Ka chan khom i suknghet tah.
{16:6} Ram thâ i mi rochung a,Ramrî i mi khangpêk a,Ka chan a ditum takzet.
{16:7} Rem iengkim mi ruotpèktu, LALPA chu inpâk ka tih;Zàna chen khom lungrilah,hû a mi zirtir hlak si.
{16:8} Ieng lai khomin ka hmaah, LALPA a um zing hlak a,Ka chang tieng a um leiin,Inhnîng ngai hrim hrim naw ning.
{16:9} Chuleiin ka lung lawmin,Ka thla a hlim êm êm bok,Ka taksa khom muong takin,Chawl hàdam thei tàng a tih.
{16:10} Ka thlarau chu Seolah,Màksan phal ngai nawng i ta,I Mi Thienghlim chun hmon hmèl,A hmu ding phal naw ti nih.
{16:11} Hringna lam i mi kawkhmu,I bulah lawmna a kim,I chang tieng chun inhoina,Chatuonin a um si a.
{17:1} LALPA, ka'n dikzie hrein,Ka hnìna rawl lo ngài tâm!Ka tongtaina ngàithla rawh,Hmùr khêlhlipa suok an nawh.
{17:2} Ka thiemzie târlangna chu,Nangma a'nthok ngei ni sien,I mit ngèiin mi'n chieng rawh.
{17:3} Zàna chen khom mi fiein,Ka lungril hi hung dap la,Mi enfie vong khom ni la,Ka suolna hmu naw ti nih-Ka hmùr inkhap suol naw nih.
{17:4} Mihai thilthaw zui loin,I bau thu suok zawm lemin,Inpawngnêk ka chîng ve nawh.
{17:5} I lampuiah kal chawiin,Ka sir khom a'n phet ngai nawh.
{17:6} Aw LALPA, ka ko che hi,I mi don ding a'n leiin;Ka tieng i nâ hung dawin,Ka hnìna hi ngâithla rawh.
{17:7} I hmangaina chul lo chu,Mak takin mi'n hmutir rawh,I chang tieng bèltuhai chu,Hmêlma lakah i hum hlak.
{17:8} I mit naulêng ang elin,Nangin mi vêng him tlat la,I thla hnuoiah mi thup rawh-
{17:9} Mi rilo, mi beituhai,Ka vêla mi'n huol khumtu,Dorâl tium laka chun.
{17:10} Lunginsietna an nei nawh,An bàu suok a chapo bok;
{17:11} Ka hnung an hung sui suok a,Tu hin an mi'n huol khum a,Mi thè thlûk dàn an melkai.
{17:12} Sakeibaknei ang boka,Mi pot chen ve vong châkin,Keipui angin an mi'n chàn.
{17:13} Aw LALPA, nang hung tho la,Hmasonin suktlawm tawl la,Mi rilohai laka hin,I kawlhnâm chun mi humin,Ka hringna hung san suok rawh.
{17:14} Aw LALPA, ka hringnun hi,Hi khawvel dam sûng huna, Lawmman beiseihai lakah,Nangman hung san suok hràm rawh.I ditsak mihai ruok chu,An phìngpui hrâi tlai zing la;An nauhai hnienghnâr hai sien,An suonhai ta ding chenin,Hausakna khawl khawm raw se.
{17:15} Kei ruok chun felna leiin,I hmêl chu la hmung ka ta;Nangma angna chu neia,Ka thanghar hun ve pha chun,Lungawi takzet tàng ka tih.
{18:1} Aw LALPA, ka hmangai che,Nang chu ka hràtna i nih.
{18:2} LALPA chu ka suonglungpui,Ka kulpui, mi sanhimtu,Ka Pathien, ka lungpui bêl,Ka phaw le ka kulpui nghet,Mi humtu ki hrêuja nih;
{18:3} Inpâk tlàk LALPA ka ko,Hmêlma lakah a mi hum.
{18:4} Thìna hruiin a mi awk,Sietna tuiin a mi chìm,
{18:5} Seol hruolin a mi vèt,Ka hmasuon chu thìna châng.
{18:6} Lungzingin, LALPA ka ko,Pathien thangpui ka ngèn a,A tempul a'nthok a hriet,Ka rawl ri'n a nâ a tlung.
{18:7} Hnuoi inhnîngin a'n thin a,Tlâng thuthai chen a'n hnîng a,A lungsen chok lei a nih.
{18:8} A hnârah meikhu a suok,A bàuah kàng hmang thei mei,Meichok a'n hlap suok puot puot.
{18:9} Vàn kei kûrin a hung tum,Sûm dum chungah a ngîr a.
{18:10} Cherub chunga chun chuongin,Thlî chu thla zàra hmangin,Hrât takin a hung vuong a.
{18:11} Tuomtuah thim a hmang a,Sûm tui pai a'n zàr khum a.
{18:12} A hmaa var ropui chun,Sûmhai chu a khaw tlang a,Riel le mei a sûr chur chur.
{18:13} LALPAN vàn riel a'n rùmtir,Chunghnungtak rawl a thangkhawk.
{18:14} Thalin hmêlma a kâp dar,Têk a'n tlàktir dum dum a,Hmêlma an tlânse dur dur.
{18:15} Aw LALPA, hnâr hnît meua,I hang hrawk tawl takzet chun,Va tuonghai inlang rawtin,An hung kang zo ta vong a,Hnuoi thuthai khom a'n lang tah.
{18:16} Chung a'nthok mi zuk banin,A kutin a mi chel a,Li a'nthok a mi lâk suok;
{18:17} Hmêlma hrât le dorâl hrâng, Ka cho ruol lo kut a'nthok,A mi san suok tah a nih.
{18:18} Siet tuok lai mi bei sien khom,Mi santu LALPA a nih.
{18:19} Hmun thawvengahk a mi'n nghat,Ka chungah a lawm leiin,A mi san suok tah a nih.
{18:20} Ka'n dikna phùin lawmman,LALPAN a mi siempêk a,Ka kut a fài ang phùin,Ama chun a mi rùl hlak.
{18:21} LALPA ditzawng ka vong a,Pathien invâk hmangsanin,A kal zawng ka thaw ngai nawh.
{18:22} Ka hmaah a dàn ka sie,A thu ka bawsiet ngai nawh.
{18:23} A hmaa dem kai lo di'n,Suol lakah ka'n thier fihlìm.
{18:24} Ka'n dikna ang phû peiin,A mit hmuah poi ieng khom,Ka tawk ve ngai naw leiin,LALPAN lawmman a mi pèk.
{18:25} Ringum lakah i ringum,Mi fel lakah i fel fài,
{18:26} Thienghlim lakah i thienghlim,Mi kawi lakah i khir bok.
{18:27} Inngaitlawmhai i san a,Meng sânghai i suktlawm hlak.
{18:28} Aw LALPA, ka khawnvar hi,I mi sit chokpèk hlak a;a Pathien chun ka'n thimna,A mi sukvarpèk hlak si.
{18:29} I thang chun râl nêr ka ta,Ka Pathien zàrin an kul,Lawn kaiin lapêk ka tih.
{18:30} Pathien lampui a tha kim,LALPA thutiem a'n khêl nawh,A bèltu di'n phaw a nih.
{18:31} LALPA naw Pathien tu am,Ei Pathien naw tu hrim am,Lungpui bèl tlàk an um a?
{18:32} Hrâtna thaa mi'n thuom a,Ka lampui suktluongtu chu,Pathien hi a ni si a.
{18:33} Sazuk zaper anga hrât, Zaper tha hrât mi pein, Hmun sâng lêrah him takin,A mi'n tlattir hlak si a.
{18:34} Ka kut râl do a'n thiemtir,Dâr thalngul ka kuoi kûr thei.
{18:35} Sandamna phawl mi pein,I kut chang tieng mi chelin,I'n phà hnuoina lei chauin,Ropui ka hlaw phà hlak si.
{18:36} Ka kal pên i suksei a,Ka sir a'n tlêu bok si nawh.
{18:37} Ka hmêlmahai ka hnot khêl,Ka'n ram hma chun ka kîr nawh.
{18:38} Ka vuok thluk tawl, an op song,Ka bulah an inthal phung.
{18:39} Râldo hrât di'n i mi'n thuom,Ka râlhai ka ke bulah,I'n bokkhuptir tawl si a.
{18:40} Ka râlhai i mi'n hnottir,Ka hmêlmahai ka tukdol.
{18:41} Santu koin an khêk chûl, Tu khom hlak an um si nawh;LALPA an ko, a don nawh.
{18:42} Thli lên dar pilvut angin,Anni chu ka rawt nawi a,Kotthlêra chirhak angin,Ka peihawn tawl tah a nih.
{18:43} Mihai lakah mi humin,Hnamhai luah i mi siem,Ka hriet ngai lo hnam chen khom,Ka khuo le tui an ni tah.
{18:44} Ka thu hrea zawm nghâlin,Bokkhupin ram dang mihai, Ka hmaah an hung kùn a,
{18:45} An lungril a zâm vong a,Kul a'nthok inthin pumin,An hung suok tah thâm thâm a.
{18:46} LALPA chu a hring zing ie!Ka Lungpui chu inpâk ro!Ka Sandamtu Pathien chun,Chawimawina chu chang raw se.
{18:47} Phuba lapêktu Pathien,Ka hnuoia hnamhai sietu,
{18:48} Hmêlma laka mi humtu,Ka hmêlmahai chunga chun,Nangman i mi hlàngkài a,Mi nunrawnghai laka chunNangin i mi san suok tah.
{18:49} Chuleiin, hnam tin lai hin,LALPA i hming chawimawiin,I'n pàkna hla sak ka tih.
{18:50} A lal chu hnèna ropui,Ama chun a'n changtir a,A hmangaina chuoi lo chu,A hriek nâl Davida leA suon le pàrhai chungah,Kumkhuo'n inlangtir a tih.
{19:1} Vànhai khin Pathien ropuizie,Puongin an inhriettir hlak a,Boruok zâu tak khin a kutsuok, An tlâng insampui hlak a nih.
{19:2} Sûnni tinin an puong suok a,Zàn tin a thiemzie an suklang;
{19:3} Kam le thuin an hril naw a,An rawl hriet ding a um bok nawh.
{19:4} Sienkhom an rawlin hnuoi a fang,An thùin kawl kil a dêng suok.Chung thangvàn sânga khin puonin,Ni ta dingin a zarpèk a.
{19:5} Pindan a'nthok inhmaw tak a,Moneitu a hung suok ang le,Phûr taka mi hrât tlàn angin,
{19:6} Sak kawlrawnah ni a suok a,Thlang kawlrawn panin a'n her a,A lumna hre lo an um nawh.
{19:7} LALPA dàn chu a famkim a,Thlarau hringna a sukhar hlak.LALPA thusuok chu a chieng a,Mi mawlhai khom a sukvar hlak.
{19:8} Lalpa zirtirna a'n dik a,Lungrilah hlimna a pêk hlak.Lalpa thupèk a êng mawi a,Lungril mithai a sunvar hlak.
{19:9} LALPA tì chu a felfai a,A dai sawt hlak, kumtluong chenin.LALPA thusuok chu a'n dik a,Arêngin a fel indik hlak.
{19:10} Rangkachak nêkin a hlu lem,A tha inhlîr tak nêk khomin.Khuoizu nêkin a thlum lem a,Khuoi thlâra far thla nêk khomin.
{19:11} Chuong chu i siehlaw i kawk hmu,A zawmtu din lukhawng a tam.
{19:12} Sienkhom mani thaw suolhai chu,Tuin am inman suok a ta?Suol palna lakah mi hum rawh.
{19:13} Chapona lakah mi vêng la,Ka chungah thu inneitir naw.Chuongchun dem kai lo hung niin,Bawsietna nasa tak lakah,Hung fihlìm thei ve tàng ka tih.
{19:14} LALPA, ka Lungpui le Tlantu,Ka kam thu suok tinrênghai leLungrila ka dawnkhawlhai chu,I hmaah pom tlâk ni raw se.
{20:1} Lungzing niin LALPAN don sien che,Jakob Pathien hmingin hum che raw se.
{20:2} Hmun thienghlim a'nthok santu hung tirin,Zion a'nthok hung thangpui che raw se.
{20:3} I thil inhlànin hriet zing hlaw sien la,I pumraw inthawi khom lo pom raw se.
{20:4} I lungril ditzawnghai pe sien la che,I thil tumhai chu hung hmûingìl raw se.
{20:5} Hnèna i chang pha, lawmin khêk kan ta,Pathien hmingin ei puonzâr khai kan tih.I hnì taphot LALPAN pe raw se che.
{20:6} A hriek nàl chu LALPAN a hum ngei hlak,Ti hi tuhin chu ka hung hriet ve tah;A san suokna kut chang tieng ngei el chun,A vàn thienghlim a'nthokin a hung don.
{20:7} Thenkhatin an tawlailir an ring a,Thenkhatin an sakor an ring a,Keini chun LALPA Pathien hming kan ring.
{20:8} Chuong mihai chu la tlu thal dèr an ta,Keini ruok chu thoin ngîr nghet kan tih.
{20:9} Aw LALPA, lal hi hung san him ngei rawh!Kan ko pha che leh mi hung don ngei rawh.
{21:1} I hràtna leiin LALPA, Lal chu a hlim êm êm a,Hnèna i'n khumtir leiin,A va hang lawm nasa ngei!
{21:2} A ditzawng i pêk pei a,A hnî phot i sêl ngai nawh.
{21:3} Malsawmna tama hmuokin,Rangkachak hlîr hlaka siem, Lallukhum i'n khumtir a.
{21:4} Hringna a hnih, i lo pêk,-Kumkhuoa damna nawknghal!
{21:5} Hnèna i'n changtir zàrin,A hung ropui ta hle a;Ropuina le chawimawina,Tonlairang i'n khumtir si.
{21:6} Chatuon malsawmna vûrin, I hmêlin i suklawm hlak.
{21:7} Lal hin LALPA a ring a,A Chunghnungtak hmangaina,Chul ngai hrim hrim lo zârin,Inhnîng ngai hrim hrim naw nih.
{21:8} Hmêlmahai chu i kutin,An rêngin dap suok i ta,Chang tiengin man khawm i tih.
{21:9} I hung pha thuk inlingahAnni chu pei lût i ta,I lungsenna chun LALPA,Anni chu lem zo a ta,Mei chun kâng hmang tawl a tih.
{21:10} Hnuoi a'nthokin an thlahai,Sukchimitin um an ta, An tù le tèhai khom chu,Mihriem lai tiem naw ni hai.
{21:11} I lakah suol thaw tumin,Phierrûk ieng ang hai sien khom,An tum hlawtling naw ni hai.
{21:12} I thala i tin pha chun,Tukkhum sonin tlân an tih.
{21:13} LALPA, i hràtna leiin,Nang chu chawi sângin um la,I thilthawtheina ropui,Inpâkin hla sak kan tih.
{22:1} Ka Pathien, aw ka Pathien, Ieng dinga i mi zamsan am?Thangpui ngaia ka'n rùm lai hin, Ieng leia mi'n hlat am i na?
{22:2} Sùnah ka ko che, ka Pathien,Sienkhom i mi don naw a,Zànah ka to thei bok si nawh.
{22:3} Nang chu Mi Thienghlim i na,I lalthungphaah i'n thung a,Israelhan an inpàk hlak che.
{22:4} Kan pipuhan an ring che a, An ring lei che'n i san suok a,
{22:5} An ko che a, i san him a;Nangmaah chun an innghat a,Muolphoin i siem ngai naw khah.
{22:6} Kei ruok chu chokchawnal ang chauh,Mihriem laia khom zêl tlâk lo,Mi biek rawp le endong ka nih.
{22:7} Mi hmu photin an mi nuisaw,An lu thin a, mi'n sietkhumin:
{22:8} "LALPAA innghat mi a na,Aman hung san suok raw se chu;Ami ditzawng hlak mi annawm,Hung san suok raw se chu!" an tih.
{22:9} Sûla inthok mi la suokin,Ka nu tânga kan bei angin,I tângah i mi'n beitir a,
{22:10} Ka hung pieng thlàka inthokin,Nang chauh hi ka'n nghatna i na;Ka nu sûla inthok rêng khan, Nang chauh hi ka Pathien i nih.
{22:11} Buoina a hnâi, mi'n hlat naw rawh, Santu tu dang khom ka nei nawh.
{22:12} Bawngchal huoiin an mi'n huol vel,Basan bawngchal kol tak hai chun;
{22:13} Sakeibaknei hnukrawl angin,Bâu sen huouin an mi'n ngur khum.
{22:14} Tui bun thlâk ang ka ni tah a,Ka rù le châng a'n pelsol zo,Ka lungril hlak khuoihlu angin,Ka sûngah a'n tui ral zo tah.
{22:15} Pil bêl koi hàr angin ka dangm,Inhilin a châr zo ta a,Ka dangah ka lei a kop a,Thìna vutah i mi'n buoltir.
{22:16} Uichohan an mi kîl tuou a,Mi suol honin mi'n huol velin,Ka kut le kè an sun chor chor.
{22:17} Rù khât ringot ka ni tah a,nDiriem takin an mi endong.
{22:18} Ka silfènhai an insem a,Ka zakuo di'n thum an vawr ie.
{22:19} LALPA, nang chun mi'n hlat naw la,Aw ka Hràtna, mi san dingin,Hung inthok inhmaw ta raw khai!
{22:20} Kawlhnâm lakah mi hung san la,Aw ka hringna hlu tak el hi,Uichohai laka hin hum rawh.
{22:21} Keipui bàu a'nthok mi hum la,Tumpâng ki zum a'nthok khomin.
{22:22} Unauhai lai i hming hrilin,Pungkhawmnaah inpâk ka chê.
{22:23} LALPA tituhai, inpàk ro, Jakob thlahai, chawimawi seng ro!Israel thlahai, inzà ro.
{22:24} Sirdèna tuor a diriem nawh,Ama chu a tirdak bok nawh,A lakah a hmêl thup loin,Thangpui a ngênin a ngàithlak.
{22:25} Pungkhawm ropuihai hmaa chun,Nangma inpâk ka ti che a,Nangma tîtuhai hmaa chun,Ka thutiemhai hlen bok ka tih.
{22:26} Retheiha'n tlai takin fa sien,LALPA zongtuhan inpâk sien-An lungril dam kumkhuo raw se.
{22:27} Hnuoi kil tinah LALPA hrein,A kuom tieng hung kîr nawk an ta,A hmaah hnam tinhai kûnin,Ama chu hung chawibiek an tih.
{22:28} Lalna chu LALPA ta a na,Hnam tin chungah ro a rêl hlak.
{22:29} Hnuoi hausakna tlântu po po,A hmaa chun hung kûn an ta,Inchawm hring zo ve lohai lePilvuta kîr el dinghai khom,A hmaah la kûn vong an tih.o
{22:30} Thangtharhan a rong bawl an ta,An thlahai lai khom LALPA thu,La hung hril zui pei bok an ta,
{22:31} A mihai a san suok dàn hi,Thang la thar peihai kuoma khom,Hrilin la hung um pei a tih,A thawpèk tawl takzet si a.
{23:1} Mi vêngtu berampup chu,Ka LALPA a ni leiin,Tlasam ngai hrim hrim naw ning.q
{23:2} Hlo hnâ hring dup hmuna hai,A mi'n chawl hàdamtir a,
{23:3} Tui cham dêl kamah thuoiin,Ka hringnun a tuoi thar hlak.Felna lampuia hai chun,A hming leiin a mi thuoi.
{23:4} Thìna hlim ruom hraw lang khom,Thil tha lo hrim ti naw ning,Nang ka kuomah i um a,I hmol le i funghrol chun,An mi sukthlamuong si a.
{23:5} Ka hmêlmahai hmû ngèiah,Ruoi i mi buotsaipêk a, Ka luah hriek i nàl a,Ka no i sung sip zing bok.
{23:6} ​I thatna le hmangainan, Dam sûng mi zui ngei a ta,LALPA inah inlawiin,A chun chêng kumkhuong ka tih.
{24:1} Leihnuoi le a sûnga umhai,Khawvel le a sûnga chênghai,A rêngin Lalpa tà a nih.
{24:2} Tuipui inthûk chungah remin,Tuipui tuongah chun a'n nghat a.
{24:3} Lalpa tlàngahr tu am lawn a,A hmun thienghlima ngîr ding chu?
{24:4} Kut fai le lungril thienghlim put,Mi lem bea kûn ve ngai lo,Khêla inkhâm ngai lo mi chu:
{24:5} LALPA malsawmna dong a ta,A Sandamtu Pathien ngei chun,Thiem inchangtir ngei bok a tih.
{24:6} Jakob Pathien, chuong mihai chu,I hmêl dittu le zongtu che,Suon le pârhai chu nîng an tih.
{24:7} Ropuina Lal lût theina din,Aw kotkhârhai, inhong sângin,Kotkhâr hlunhai, inhong lien ro.
{24:8} Tu am a na, Lal ropui chu?LALPA ropui le hrât khawkhêng,Hnètu LALPA ngei chu a nih.
{24:9} Ropuina Lal lût theina din,Aw kotkhârhai, inhong unla,Korkhâr hlunhai, inhong sâng ro.
{24:10} Tu am a na, Lal ropui chu?Iengkim LALPAs ngei chu a na,Ama chu Lal ropui a nih.
{25:1} Aw LALPA, i tieng ka hung nghà,
{25:2} Aw ka Pathien, nang ka ring che.Ka muolpho el ding phal naw la,Hmêlma mi hnè bàn phal naw rawh.
{25:3} A nih, nangma nghâktuhai chu,Tu khom muolpho ngai naw ni hai;Verther taka phatsantu chu, Sukmuolphoin um ngei an tih.
{25:4} LALPA, i ditzawng mi hril la,I lampuihai mi kawkhmu rawh.
{25:5} Ka Sandamtu Pathien i na,Nangin thuoiin mi'n chûktir la,Ka ni tin beisei nang i nih.
{25:6} Tien a'nthoka i zàngaina,I hmangaina kha nghil naw rawh.
{25:7} Ka tleirawl lai suol le helna,Mi hre zuipêk zing ta naw la;I hmangaina le thatnain,Mi hre zing lem hlak rawh LALPA.
{25:8} LALPA chu a tha indik a,Chu lei tak chun mi suolhai khom,A lampuihai a kawkhmu hlak.
{25:9} Mi mawlhai thutakah thuoiin,A lam indik a zirtir hlak.
{25:10} LALPA thuthlung zawmtu ta di'n,LALPA lam tin chu hmangaina,Ringumna vonga sip a nih.
{25:11} LALPA, ka suolna tam sienkhom,I hming leiin mi ngaidam rawh.
{25:12} LALPA ti mi chu tum a na?A lampui dinga a ruot chu,Ama ngei chun kawkhmung a tih.
{25:13} Thil tha tinrêng chu chên a ta,A thlaha'n ram rochung an tih.
{25:14} Ama tituhai kuoma chun,LALPAN thurûk a hril hlak a,A thuthlung khom a'n hriettir hlak.
{25:15} LALPA tieng chu ka thlîr zing a,Chângin ka kè a awk khom hi,Aman mi sûtpek ngèi a tih.
{25:16} Lungsietin ka tieng hung ngha la,Khawsawtin kan rim takmeu si.
{25:17} Ka lungzîngna hung sawkzàng la,Buoina a'nthok mi san suok rawh.
{25:18} Ka rimsikzie mi dawnpêk la,Ka suolhai mi la hmangpèk rawh.
{25:19} Ka hmêlma pung dàn hi en ta,An mi theida êm êm dàn hi!
{25:20} Ka nun vêngin mi san suok rawh,Nangma ka bêl ta che leiin,Ka muolpho ding phal lul naw rawh.
{25:21} Nangma nghâktu ka ni leiin,Indikna le ringumna chu,A mi huolhimtu ni raw se.
{25:22} Israel hi, aw ka Pathien,Buoina po po lak a'nthokin,Nangman hung san him ngêi ngèi rawh.
{26:1} LALPA, kan dikzie puong el rawh,Soisel bo nun ka hraw si a;LALPAA ringna ka'n nghat hi,Ieng lai khomin a'n hnìng ngai nawh.
{26:2} LALPA, fiein mi ensin la,Ka lungril ngaituona fie rawh.
{26:3} I hmangaina chuoi ngai lo chu,Ka hma thuoitu a ni zing a,I thutakah kal ka chawi zing.
{26:4} Hlèmtu lai ka thung ve ngai nawh,Lêmderhai ka pawl ngai bok nawh.
{26:5} Thil suol thawa pungkhawmhai hi,Ka theidà zawng tak an ni a,Mi rilohai ka pawl ngai nawh.
{26:6} Poi hrim ka tawk ngai nawh, LALPA,I maichàm bulah ka kûn a,
{26:7} Zâihla remin lawmthu ka hril,I thilmak thawhai ka puong hlak.
{26:8} LALPA i chèngna ka ngaihlu,I ropuina umna hmun chu.
{26:9} Mi suolhai i lâkhmang ruolin,Ka thlarau la hmang ve naw la,Tuolthathai ruolin ka hringnun,Mi la hmangpêk ve naw hrâm rawh.
{26:10} Suol thaw di'n an kut a'n za a,An kut chang tieng thamna'n a sip.
{26:11} Kei chun soiselbo nun ka hraw,Lunginsietin mi san him rawh.
{26:12} Ka ngìrna tuol zawlat hin,Nèlvaipui pungkhawmhai hmaah,LALPA i hming inpâk ka tih.
{27:1} LALPA chu ka var le sandamtu,A ni leiin tu'm tìng ka ta?LALPA chu ka hringnun kulpui,A ni leiin tu'm tìng ka ta?
{27:2} Mi suolhan dol hmang mi tuma,Nasa taka an mi bei khan,A'n sui thlu le tlu se lem chu,Dotu hmêlmahai an ni lem.
{27:3} Sipai ruolin min huol sienkhom,Ka lung phâng chuong hrim hrim naw nih;Mi do hron khom ni hai sien la,Ka ringzona inphet naw nih.
{27:4} Thil pakhat LALPA ka hni a,hu chu a nih ka hnot tak chu:Ka dam sûng a inah chêng a,LALPA hmèl mawi tak chu thlîr a,A tempula ama pawl hi.
{27:5} Beidong niin a riebûkah,Ama chun mi lo hum a ta,A biekbûk rilah mi thupin,Lungpui chungah mi'n chuon a tih.
{27:6} Mi'n huoltu hmêlmahai chungah,Ama chun mi chawi sâng a ta,A biekbûkah lawm hla sakin,Inthawinahai inhlàn ka ta,LALPA inpâka hla sakin,A ta di'n rimawi rem ka tih.
{27:7} LALPA, ka ko che, ngàithla la,Zà ngài hrâm la, mi hung don rawh.
{27:8} "Ka hmêl hmù tum ro" i ti a, "LALPA, nang a nih ka zong tak",Tiin lungrilin ka hril a.
{27:9} I hmêl ka lakah thup naw la,I siehlaw thangpuitu i na,Lungsenin mi nghatsan naw rawh.Aw ka Pathien le Sandamtu,Mi hnawlin mi mâksan naw rawh.
{27:10} Nu le pa'n mi mâksan sienkhom,Ka LALPAN mi lo lawm a tih.
{27:11} LALPA, i ditzawng mi hril la,Mi'n chàntu hmêlmahai leiin,Lam indikah mi thuoi pei rawh.
{27:12} Ka hmêlmahai kut thak nùlnaDingin mi'n hlân phal lul naw rawh;Khêla mi beitu nunrawnghai,Ka chungah an tuong a ni hih!
{27:13} Hringmi lêngna hi rama hin, LALPA thatna la hmùng ka tih,Ti hi ka ring nghet tlat a nih.
{27:14} Insukhrâta LALPA nghâkin,Insan marin nghâk fan fan rawh.
{28:1} Ka Lungpui, LALPA, ka ko che,Keima tieng nâ suksêt naw rawh. I to zing chun ka chan ding chu,Khurpuiau tlàk ang nîng a tih.
{28:2} I hmun thienghlim tieng chu nghain,I zàngaina le thangpuina,Ngènin ka bân ka hung phar a,Ka hnìna mi ngàithlapêk rawh.
{28:3} Suol chìng mi rilohai ruolin,Mi la hmang sa vè naw hrâm rawh.Bau thain vênghai an biek a,An sietna an zong rûk zing si.
{28:4} An suol ang phû peiin rul la,An phù ang tawk peiin hrem rawh.
{28:5} LALPA thilthaw le a thilsiem,An ngainèp lui tlat si leiin,Anni chu sukse vong a ta,Tungding nawk hrim hrim ngai naw nih.
{28:6} LALPA chu inpâk tlâk a nih,Lunginsietna ka hnìna rawl,A mi lo ngàithlâkpêk si a.
{28:7} LALPA ka hràtna le phaw chu, Ka lungrilin a ring tlat a,A mi thangpui ngei hlak rêng a,Ka lungril hlimin a'n chawm a,A kuomah lawm hla sak ka tih.
{28:8} LALPA chu a mihai hrâtna,A hriek nâl ta di'n humhimtu,Kulpui nghet chu a ni si a.
{28:9} I mihai hi hung sandam la,I rochanhai mal hung sawm la,Vèng tawl la, enkol kumkhuo rawh.
{29:1} Nangni vàna mi ropuihai,vRopuina le hràtna hai chu, LALPA kuomah inhlàn unla,
{29:2} LALPA hmingin a phû angin,Ropuina chu inhlàn unla,Thienghlimna thuoma inbelin,LALPA Pathien chu chawibiek ro.
{29:3} Tui chungah LALPA rawl a'n lêng,Pathien ropuina a'n rùm a,Tuipui chungah a'n ri dur dur.
{29:4} LALPA rawlin thil a thaw thei,LALPA rawl chu a ropui ngei!
{29:5} A rawlin sidar a nghor tliek,Lebanona sidar thinghai,A nghor tliek rem rum el a nih.
{29:6} Lebanon chu bawng té angin,Sirionw chu ramsiel té angin,A'n chawm khiengtir bap bap bok a.
{29:7} LALPA rawlin kawl a'n leptir,
{29:8} A rawlin thlalèr a nghor hnîng,Kadesh thlalèr a'n thin buk buk.
{29:9} A rawlin saisuo a her tliek,xRamngaw thing hnà a nuoi til vong;A tempula chun "A ropui" Tiin ama chu an inpàk.
{29:10} Tuilêt chunga LALPA a na,LALPA chu kumkhaw Lal a nih.
{29:11} LALPAN a mihai sukhrât sien,LALPAN a mihai malsawmin,Remna le muongna pe raw se.
{30:1} Aw LALPA, chawimawi ka ti che,Thlàn khur a'nthok mi san suokin,Hmêlma diriem i mi phal nawh.
{30:2} Aw ka LALPA le ka Pathien,Mi thangpui di'n ka ko che a, Nangin i mi lo sukdam tah.
{30:3} ​Seol a'nthok mi la suokin,Khurpuia ka tlàk phal loin,Aw LALPA, i mi san suok tah.
{30:4} LALPA hming thienghlim inpâkin,A mi thienghlimhai, hla sak ro.
{30:5} A lungsenna a ré vat a,A ditsaknan dam sûng a dai.Zànah mitthlî hul naw sienkhom,Zîngkâr hlimnâ a tlung nawk hlak.
{30:6} Ka hang hnienghnâr ve chang hin chu,"Inhnîng ngai naw ning" ka ti hlak.
{30:7} LALPA, i lungsietna leiin,Tlâng angin i mi suknghet a;Sienkhom i hmêl i hang thup chun,Ka chí-âi nawk el hlak si a.
{30:8} LALPA, nang i nih ka ko che,I zàngaina ka hnih, LALPA;
{30:9} Siet tuokin thlànah lo zàl lang,I ta di'n hlawkna iem a um?Pilvutin inpâk thei a che'm?I ringumzie puong thei a ti'm?
{30:10} LALPA, mi lo ngàithla hrâm la,Lungsietin mi san rawh, LALPA.
{30:11} Ka tap hi làm inchangtirin,Ka saiip sil mi hlîppèkin,Hlimnain mi'n thuom lem rawh.
{30:12} Chuongchun to zing loin lawm hla,Ka lungrilin rem tâng a ta;Aw LALPA, ka Pathien i nih,Inpâk kumkhuo tâng ka ti che.
{31:1} Aw LALPA, nang ka hung bèl che,Ka muolpho ding phal lul naw la,I ringum a, mi hum him rawh.
{31:2} Ka tieng hin i nâ hung daw la,Mi san di'n hung inthok nghal rawh;Ka'n bîkna lungpui nang ni la,Mi sanhimtu kul nghet ni rawh.
{31:3} Ka lungpui le ka kul i na,I hming leiin mi keithuoi rawh.
{31:4} Nang ka'n bîkna i ni leiin,Ka awkna dinga an kam rûk,Chânga inthok chun mi'n suo rawh.
{31:5} I kutah ka thlâ ka'n koltir,Aw LALPA le Pathien ringum,Nangin mi hung intlan suok rawh.
{31:6} Tlâktlài lo mi lem betuhai,Ka theida zawng tak an ni a,Kei chu LALPA ringtu ka nih.
{31:7} I ngilnei leiin hlim ka ta,Ka tuor inrimzie i hmu a,Ka lungril beidongzie i hriet.
{31:8} Hmêlma kutah mi'n hlàn loin,Hmun thawvengah i mi'n thut si.y
{31:9} Ka bei a dong a nih LALPA, Ka chunga hin zà hung ngai rawh.Lungngai leiin ka mit a'n vai,Ka taksa le lungrilhai khom,Beidongin an lo châu zo tah.
{31:10} Lungngainan ka nun a tuom vèl,Inrùmnain hun ka hmang zo,Tuor rim leia ka thâ chàuin,Ka rù le châng a rop zo tah.
{31:11} Ka hmêlmahai leiin kei chu,Vênghai nuizat bùr ka'n chang a,Ka hmêlhriethan an mi ti a,Tuolah an mi hmu châng khomin,Mi hêlin an mi'n relsan hlak.
{31:12} Thi tah angin an mi'n nghil tah,Pil bêl koi dar ang chauh ka nih.
{31:13} An mi dem siet dàn khom ka hriet,Sîr tinah titnan a mi'n huol;Ka chungah thu an phierrûk a,Mi sukhlum dàn ding an rêl hlak.
{31:14} Sienkhom, ka ring che, aw LALPA,Ka Pathien i nih ti ka puong.
{31:15} Ka hunhai i kutah a um,Ka hmêlma le mi'n huoltuhaiLakah nangin mi san him rawh.
{31:16} I siehlaw chungah hmangainaHmêl mawi chu hung inlangtirin, Lunginsietin mi san him rawh.
{31:17} LALPA, ka hung ko che a nih,Nangin mi sukmuolpho lul naw.Mi suolhai chu sukmuolpho la,Seolahz inliemtir diel rawh.
{31:18} Chapo tak le hmusit takaMi indik tong khumtuhai leKhêl hril hmanghai hmûr khârpêk rawh.
{31:19} Nangma tituhai ta dinga,Thatna i khawlkhawm zozai hi,A lo va tam nasa de aw!Chuonghai chu mihai hmû ngèiah,Nangma bêltuhai i vùr hlak
{31:20} Mihaiin an phierrûk chângin,I ângsûngah i hum him a,Khêla an hril siet bor bor châng,I bûk sùngah i thup tlat hlak.
{31:21} LALPA inpâkin um raw se,Khawpui anga an mi'n huol lai, A hmangaina mak chuoi lo chu,Ka chungah a'n langtir si a.
{31:22} "I hmu loah an mi hnot suok", Thlabârin ka ti hman hiel a;Sienkhom, i thangpui ka hni chun,Nangin i mi lo ngaithlâk hlak.
{31:23} Aw, nangni a mi thienghlimhai, LALPA Pathien chu hmangai ro, LALPAN mi ringum a huolhim,Chapohai a thungrul kim hlak.
{31:24} LALPA nghâktu po pohai chu, Insukhrâtin insukhuoi ro.
{32:1} A bawsiethai ngaidama um,A suolhai thaiboa um chu,A va hang hamtha lawm lawm de!
{32:2} Suol nei loa LALPAN a ngai,Hlêmna lungril nei lo mi chu,A va hang hamtha lawm lawm ngei!
{32:3} Tong loa ka to tlat lai khan,aSûnnithlak ka'n rûmna leiin,Ka rù le châng a zûr zo tah.
{32:4} Sûn-zàna i kut rik tuorin,Thâl rum angin ka tawl zo tah.
{32:5} "Ka bawsiethai LALPA kuomah,Inpuong fai vong ka tih" ka ta;Ka suolnahai ip nei loin,I hmaah ka hung inpuong a,Chuongchun, ka suol i ngàidam tah.
{32:6} Chuleiin, hmu thei i ni lai,Pathien ngaisak mi taphot chun,ongtaiin i hmaah kûn sien,Buoina tui a lien sàng pha khom,Anni chu chîm phâk ngai naw nih.
{32:7} Nang chu ka'n bîkrûkna i na, Buoina lakah mi humhimin,Sansuokna hla'n i mi'n awi hlak.
{32:8} "Kal chawi dàn inchûktir ka che,Rem ruotpuiin enkai ka che.
{32:9} Hriet thiemna nei lo sakor le Sabengtung ang ni ve naw rawh.Thunun dingin thirbar a ngai,Chuong naw chun, i thu zawm naw nih."
{32:10} Mi rilohai tuor ding a sà;LALPA ringsantuhai ruok chu,A hmangaina chuoi ngai lo chun,Ieng lai khomin a huol vel hlak.
{32:11} Aw mi felhai, LALPA-a chun,Lawm rop unla, hlim bok hlak ro;Lungril ngîl puttuhai po chun,Inring takin lawm hla sak ro.
{33:1} Mi indikhai, LALPA kuomahInpâkna hla hlimin sak ro;Mi ngîlhai ta din ama chu,Inpâk awm hrim a ni si a.
{33:2} Tingtang leh LALPA inpâkin,Perkhuong hrui sawm nei leh rem ro.
{33:3} A kuomah hla thar sak unla,Thiem tak le hlim takin rem ro.
{33:4} LALPA thu chu a'n dik tak a,A thaw taphot ring a um vong.
{33:5} Indik le fel a ngàina a,A hmangaina chuoi ngai lo chun,LALPAN hnuoi hi a sung sip a.
{33:6} Vànhai khi LALPA thua siem,Iengkim a de taphot el khi,A tong bau suoka um an nih.
{33:7} Tuipui tuihai a sung khawm a,Li inthûkah a sêk khawm hlak.
{33:8} Hnuoi pumpuiin LALPA ti sien,Khawvela hnam po po haiin,Ama chu inzà raw hai se.
{33:9} Thu a hril a, a hung um a,Thu a pêk a, a ngîr nghet hlak.
{33:10} Hnamhai remruotna chu LALPAN Ieng khom loah a'n changtir a;Mihai thiltum khom a dâl hlak.
{33:11} LALPA remruot chu chatuon dai,A tum khom suon tin dai a nih.
{33:12} LALPA chu Pathiena nei hnam,Rochungtua a thlanghai chu,Hnam hamtha an va ni ngei de!
{33:13} Vàn a'nthok LALPAN a thlìr a,Mihriem po po a hmu vong a,
{33:14} A chèngna hmuna inthokin,Hnuoi mi po po a enkai a,
{33:15} An rênga lungril siemtu chun,An thilthawhai a hriet fai vong.
{33:16} Sipai nei rawn lei ringotin,Lal tu khom an him ngai naw a,Mi râlhrâng khom a hrât leiin,A him thei chuong ngai bik bok nawh.
{33:17} Sakor chu insanhimna di'n,Ringsan tlâk a ni tak tak nawh;Ieng anga hrât khom ni sien la,A san him thei tak tak ngai nawh.
{33:18} Ama inzaa titu leA hmangaina chuoi thei ngai lo,Beiseituhai po po chungah,LALPA mit chu a fu zing hlak;
{33:19} Thìna a'nthok san suok ding le,Tâmpui laka indam dinga,Beiseina neihai chunga khom.
{33:20} Beisei takin LALPA ei nghâk,Mi thangpuitu, ei phaw a nih.
{33:21} Amaah ei lungril a lawm,A hming thienghlim ei ring leiin.
{33:22} I hmangaina chuoi ngai lo chu,LALPA, kan chungah um sien la,Kan beisei tak nang i ni si.
{34:1} LALPA chu inpâk rop ka ta,Ka bâuin ama inpâkna,Ieng lai khomin sâm zing a tih.
{34:2} LALPA chu ka thla'n a suong a,Rimsihan hrein lawm raw se.
{34:3} LALPA chu mi chawimawipuiin,A hming chu inpâk tlàng ei tiu.
{34:4} LALPA ka zong, a mi lo don,Titna a'nthok a mi san suok.
{34:5} Ama entuhai rêng rèng chu, An hmèl a hung êng suok hlak a,Inzak hmèl hrim an put ngai nawh.
{34:6} Hi mi rimsi hin a ko a,LALPA chun a lo ngàithlâk a,Buoina lakah a san suok tah.
{34:7} Vântirkohan LALPA titu,An umngha a, an humhim hlak.
{34:8} LALPA hang thatzie êm êm hi,Intemin hang hre ve hrim t'um;Ama bêltu chu a hamtha.
{34:9} Mi thienghlimhai, LALPA ti ro,Ama tituhai hrim hrim chun,Tlàksam ieng khom an nei ngai nawh.
{34:10} Sakeibaknei vânglai khom hi,Fâk ding tlasamin a châu thei;LALPA zongtu ruok chun thil tha,Ieng khom an tlasam ngai si nawh.
{34:11} Ka nauhai, hungin ngàithla ro,LALPA tì dàn hril ka ti cheu.
{34:12} Tu khom mani nun thlâkhla a,Ni tha hmua dam sawt nuom chun,
{34:13} Suol lakah a lei vêng tha sien,A hmûrin khêl hril naw raw se.
{34:14} Suol nghatsanin thil tha thaw ro,Inremna zongin hnot pei ro.
{34:15} LALPAN mi felhai a hmu zing, An ko pha a ngàithlâk var hlak.
{34:16} Thil suol thawtuhai laka chun, LALPA hmêl a'n tûr zing hlak a,Hnuoiah hriet zing ni naw ni hai.
{34:17} Mi fel kona LALPAN a hriet,Buoina a'nthok a san suok hlak.
{34:18} LALPAN lungdonghai a hnai a, Beidong letdèrhai a san hlak.
{34:19} Mi fel chun buoina hau sienkhom,LALPAN a san suok pei hlak a.
{34:20} A rù le chânghai a vêng a,Pakhat khom suktliek ni naw nih.
{34:21} Mi suol chu suolin that a ta,Mi fel theidatu taphot chu, Thiem naw inchangtir nîng an tih.
{34:22} ​LALPAN a siehlawhai a'n tlan,Ama bêltuhai tu khomin,Thiem naw chang ta ngai naw ni hai.
{35:1} LALPA, mi beituhai bei la,Mi dotuhai hi do ve rawh.
{35:2} I phaw chawi a, awmphaw hâkin,Mi thangpui din hung inthok rawh.
{35:3} Fei inlet a, kawlhnâm phawiin,Mi hnottuhai lo dang tlat la,"I sandamtu ka nih" tiin,Nangin ka thlâ hi hung huol rawh.
{35:4} Mi that tumtuhai inzakin,Sukmuolphoin um hai sien la,Ka sietna ding phiertuhai chu,Chi-âiin tlânsie hai sien la,
{35:5} Thli lên hmang bu sî ang elin,LALPA angelhan hawl hmang sien;
{35:6} Thimtham le lampui innâlah,LALPA angelhan hnot raw se.
{35:7} A san boin ka'n awkna din,Lên châng arûkin an kam a,Ka tlâkna di'n tlâkpùm an cho.
{35:8} Sietnan hung nang thut tawl sienla,An châng kamah inawk hai sien,An tlâkpumah tla hlum raw se.
{35:9} Chuongchun, LALPA-ah lawm ka ta,A sandamnaah hlim ka tih.
{35:10} Ka lungrilin LALPA kuomah,"LALPA, nang ang tu'm an um a?An ngam lo mi hrâthai lakah,Mi retheihai i san suok a,Mi rimsi le pasiehai khomAn neihai rokpêktu lakah,I hum bok a" ti thei ka tih.
{35:11} Hrepuitu der rawng tak an hung,Ka hriet lo thilah an mi sàl;
{35:12} Ka thil tha thaw tahai po po,Suolin an mi thungrul vong a,Ka thlâ a va'n vâi ngei de aw!
{35:13} Kei chun an damnaw chàng khomin, Saiip sila bu nghei hielin,Kûn zingin ka tongtaipêk hlak.
{35:14} Ka hnìna don a ni naw pha,Ruol le paihai sûn ang el le,Mani nu ngei sûn ang hielin,Lungngaiin ka kûn tlok tlok hlak.
{35:15} Anni ruok chu ka'n sui thlûk pha,Hlimin an inhawr khawm lem a, Mi bei hron di'n an pung khawm a;Hmèl hriet lo misuolhai chenin,Mi dem le suosam an ma nawh.
{35:16} Zàpà nei loa mi nuisaw'n,Hâ an mi rawt khum suot suot a.
{35:17} LALPA, ieng chen am anni hi,I en thei tawl zing ding a na?Ka hringna hi keipui angaSuosàmtu lakah san suok rawh.
{35:18} Pungkhawm ropui tak hmaa chun,Lawmthu hril ngêi ka ti che a,Mipui lai inpâk ka ti chê.
{35:19} Mi sukse tum hmêlmahai chun,Mi diriem ta naw raw hai se.San boa mi theidatuhan,Mit mi lir khum ta naw raw se.
{35:20} Inremna thu an hril ngai nawh,Thukhêla khuo le tui thahai,Hêk siet dàn ngot an phan rûk hlak.
{35:21} An bàu inza huoua phongin,"Eheu! Eheu! ei mit ngeiin,Ei hmu annawm!" ti'n an hril hlak.
{35:22} Chu chu LALPA, i hmu zing a,Chuleiin, tosan tawl naw la, LALPA, nangin mi'n hlat naw rawh.
{35:23} Tho la, mi san di'n inthok la,LALPA Pathien, mi dopêk rawh.
{35:24} I felnain thiem mi'n chang la,An mi diriem phal lul naw rawh.
{35:25} "Ei duthusam a tlung tah ie,Ei tukdol zo dêr an tah hi"An mi ti ding phal lul naw rawh.
{35:26} Ka chan siet mi diriemtu chu,Inzakin chî-âi hai sien la;Mi uongkhumtu po po khomin,Muolphona puon sil raw hai se.
{35:27} Ka thiem changna lawmtu ruok chu,Lawm le hlimin khêk suok hai sien,"A siehlaw chan thatna dittu, LALPA ropui sien" ti raw se.
{35:28} Chuongchun, i'n dikzie hril ka ta,Sùnni tinin inpâk ka che.
{36:1} Mi rilo lungril sùnga chun,Bawsietnan a biekrûk hlak a; Pathien hang tina san ding rèng,A mitin a hmu hrim hrim nawh.
{36:2} A mitah a'n hmu mawi leiin,A suolna chu hmu thei lo leTheida phâk ruol lo di'n a ngai.
{36:3} A bau thu suok a rilo a,Inhlèmna thuin a sip a,Thil tha le var a thaw ta nawh.
{36:4} A khum laizawla hai chen khom,Thil suol thaw ding a suongtuo a,Suol lampui hraw a tum tlat a,Suol theidàna hrim a nei nawh.
{36:5} Aw LALPA, i hmangaina chun,Vànvêlhai khi a tong vong a,I ringumnan vàn dum a tong.
{36:6} I felna chu tlâng ang lienin,I'n dikna lipui ang a'n thûk.Mihriem le ramsa tinrênghai,Aw LALPA, i humhal hlak si.
{36:7} I hmangaina chuoi ngai lo chu,A hlutzie inkhì ruol an nawh!Mi lien mi chînhan i thla hnuoi,Bêl dingin an hung pan hlak che.
{36:8} I ina i hnienghnârna chu,Tlai takin an hung tlân hlak a,Lawmna fiertui i'n dawntir hlak.
{36:9} Nang chu hringna tuikhur i na,I varah hringna var kan dong.
{36:10} Nangma hretuhai chunga chun, I hmangaina thla zâr khum la, Lungrila mi ngîlhai chungah,I felna inlangtir pei rawh.
{36:11} Chapohai mi sir sop ding le,Mi rilohai mi vai lêng ding,Nangin phalpêk hrim hrim naw rawh.
{36:12} En ta, mi suol ruol an tlu saw,An inthal dêr, an tho ta nawh!
{37:1} Thil suol thawtuhai leiin,I lung sukhnûr ngai naw la,Thil dik lo thawtuhai khom,Inhnarin thîk bok naw rawh.
{37:2} Hlo angin vuoi vak an ta,Hnà hring ang rêm vak an tih.
{37:3} LALPA ringa thaw thain,Hi rama hin khawsa la,A muong himna chu tlân rawh.
{37:4} LALPA-ah hlimin lawm la,I dùsàm pêng a ti che.
{37:5} I um dàn ding lampui chu, LALPA-a chun innghat la,Ama chu ring nghet tlat la,Hieng hin thawpêk a ti che:
{37:6} I felzie zîng nî angin,Hung invar suoktir a ta,I ngîrhmun indikzie khom,Sùn chang angin var a tih.
{37:7} LALPA hmaah to zingin,Ama chu nghâk fan fan rawh.Mi suol an hlawtling lei dâm,An suol phier an hlen lei dâm,I lung sukna dèr naw rawh.
{37:8} Lungsenna hi bânsan la, Lungturûk insuo sim rawh;Insuklunghnûr nuom naw rawh,Suol tieng chauh mi a thuoi hlak.
{37:9} Mi suol sàt thlâk nîng an ta,LALPA beiseituhai chun,Ram hi la rochung an tih.
{37:10} Sawt naw te chauh hnunga chun,Mi suolhai bohmang an ta,Anni chu zong zong la khom,Hmu zo tawl ta naw ti nih.
{37:11} Zainêmhan ram hluong an ta,Muong takin khawsâng an tih.
{37:12} Mi suolhan mi fel an phier,Hâ an rawt khum suot suot hlak;
{37:13} LALPAN mi suol a nuizat,An tawp a hnai ti a hriet.
{37:14} Pasiehai sietna ding le,Mi ngîlhai sukhlumna di'n,Mi suolha'n kawlhnâm phawiin,An thalpui an kuoi kùr hlak.
{37:15} Sienkhom an kawlhnàm ngei chun,Anni lung dawt tlang a ta,An thalhai tliek vong a tih.
{37:16} Mi suol hausakna nèkin,Mi fel thil nei tlawmte chu, A thain a hlu lem si.
{37:17} Mi suol thilthawna kut chu,Suktliekin la um a ta,LALPAN mi fel a tungding.
{37:18} Dem kai ngai lo mihai chu,LALPAN a hriet kim vong a,Rochan nei kumkhuong an tih.
{37:19} Hun khirah muolpho naw nih,Tâm kum khom an hnienghnàr hlak.
{37:20} Mi suol chu an bohmang a: Mit khap kâr loa phûl mawi,Meia a zâm ral angin,LALPA hmêlmahai khom chu, Mei khu ang an zàm ral hlak.
{37:21} Mi rilohan an pûk a, An rul nawk ta ngai naw a,Mi felhan tiktlai takin,A thlawnin an pèk lem hlak.
{37:22} LALPAN mal a sawmhai chun,Ram hi hluo'n rochung an ta;Tongsie a'n phurhai ruok chu,Sàt thlâkin la um an tih.
{37:23} LALPA ditzawng thawtu chu,A kalchawi a sukhrât hlak,
{37:24} An sui châng khom tlu naw nih,LALPAN a chel nghet si a.
{37:25} Naupang ka ni lai a'nthok,Ka tar kûn hun chen khom hin,LALPAN mi fel a thlàthlam,Ka la hmu hrim hrim naw a,An nauhai kutdaw lai khom,Ka la hmu hrim hrim bok nawh.
{37:26} Thilpêkah an tik a tlâi, A thlawnin an inpûktir,An suon le pàrhai khomin,Malsawmna an dong pei hlak.
{37:27} Suol bànin thil tha thaw la,Ram hi hluo kumkhuong i tih.
{37:28} LALPAN indikna a lawm,A ta dinga ringumhai,A mâksan ngai hrim hrim nawh.Chatuonin hum tawl a ta,Mi rilo thlâhai ruok chu,Sàt thlâkin um vong an tih.
{37:29} Mi felhan ram hluong an ta,Chu chun chêng kumkhuong an tih.
{37:30} Mi felin thuvar an hril,An bau suok thu a'n lài hlak.
{37:31} Lungrilah Pathien dânhai,Ieng lai khom an vong tlat a,An sir khom a'n phet ngai nawh.
{37:32} Mi rilo chun that tumin,Mi fel a'n chàn rùk hlak a;
{37:33} Sienkhom, mi rilo kutah,LALPAN a màksan ngai nawh;Rorêlnaah khom thiem naw,An inchangtir a phal nawh.
{37:34} LALPA chu nghâk zing hlak la,A lampui chu hraw hlak rawh.Chuongchun chawi sâng a che a,Ram inrochungtir a che;Mi suolhai a sàt thlàk pha,Mit ngeiin la thlîr i tih.
{37:35} Mi suol tawrot ka hmu a,Tuolto thing ang a'n buk hlûp.
{37:36} Ka sir nawk, a um ta nawh,Ka zong vêl, ka hmu ta nawh.
{37:37} Dem kai lohai ngaituo la,Mi ngîlhai nun bi chieng rawh;Inremna dittuhai chun,Suon le pâr an thlâ ngei hlak.
{37:38} Bawsetuhai ram an ta,Suon tieng zîk bûl bok an tih.
{37:39} Mi felhai sandamna chu,LALPA-a inthok a na,Ama chu harsat ni a, An bêlbul kul nghet a nih.
{37:40} LALPA chun a thangpui a,Aman a san suok tawl a,Ama chu an bêl leiin,Mi suol lakah a san him.
{38:1} Aw LALPA, i lungsen pumin,Nangin mi zilhau ngai naw la,Lungpuom lai mi thunun naw rawh.
{38:2} I thal chun a mi sun tlang a,I kut ka chungah a tla hi.
{38:3} I lungsen leiin ka pum hin,Dam ni rêng rèng a hmu ta nawh;Ka suol leiin ka rù le châng,A sil na thèm thûm vong a nih.
{38:4} Ka rîtlonan ka lu a bûk,Phur ruol loin a rik a nih.
{38:5} Ka thilthaw indik naw leiin,Tirdakum khopin ka pânna,A mi huoisuolpêk a ni hi.
{38:6} Na tuorin ka kûn tlok tlok a,Sùnnithlâk beidongin ka'n rûm.
{38:7} Ka kawng bawr a sa vut vut a,Ka taksa bung tinrêng hai hi,A damna lai hrim a um nawh.
{38:8} Ka châu a, ka zoi letdèr a,Lungril sahâlin ka'n rûm ie.
{38:9} LALPA, ka lungkham i hriet vong,Ka beidong inthuok ri chenin.
{38:10} Ka lungphu a chawmchawrok a,Thâ nei loin ka zoi dèr a,Ka mithai khom a'n thim zo tah.
{38:11} Ka pân leiin ruol le paiin,Hnai khom an mi hnai nuom ta nawh;Ka khuo le vênghai chen khomin,Hla takah an min kiengsan tah.
{38:12} Ka hringna la tumtuhai chun,Ka awkna dingin châng an kam,Mi suknat tumtuhai khomin,Ka siet tuok ding thu ngot hrilin,Sûnnithlakin an mi phier rûk.
{38:13} Kei hlak chu nasêt ang elin, Ieng khom ka hriet ve ngai naw a,ihriem tong thei lo ang elin,Ka bau ka phong ve ngai bok nawh.
{38:14} Mithi, ieng khom hre thei ta lo,Mi don dinga bau phong thei lo,Ang hlol el ka lo ni ta hih.
{38:15} Nang chauh i nih ka nghâk, LALPA,Mi don ngei rawh, LALPA Pathien,
{38:16} Ka tlûk leia hmêlma diriem,Mi uongkhum ding phal lul naw rawh.
{38:17} Ka natnain a mi'n thla nawh,A tlu lêng lêng chauh ka ni hi.
{38:18} Ka bawsietnahai ka'n puong a,Ka suol leiin poi ka ti hle.
{38:19} San um loa mi theidatu,Ka râlhai hi an hrohrâng hle;Indik loa mi dotuhai,A tam khom an lo tam kher el.
{38:20} Anni rawi hi annawm suola, Ka thil tha thawhai thungrultu;Thil tha ka bawzui pei leiin,An mi theida êm êm a nih.
{38:21} Aw LALPA, mi thlàthlam naw la,Aw ka Pathien, mi'n hlat naw rawh.
{38:22} Aw ka LALPA le Sandamtu,Mi san dingin hung inhmaw rawh.
{39:1} "Ka lam hraw en fimkhur ka ta,Suol lakah lei vèng thang ka ta,Mi rilohai an um sùng chun,Ka hmûr khuop tlat ka tih" ka ta.
{39:2} Sienkhom thu tha hril dêr lo a,Bau phong loa ka um hlak chun,Ka lungzingna a pung zuol si.
{39:3} Ka lungril hi a sahâl a,a dawnkhawl chàng a mi hlieu a,Ka bau ka phong el tah a nih.
{39:4} LALPA, ka hringnun tawp hun ding,Hun ka la nei zât mi hril la,Ka nun tawizie mi'n hriettir rawh.
{39:5} Ka dam sûng hlak kutpha bok chauh,Nangma ta di'n ieng khom an nawh,Dam sûng hi thuok chen chauh a nih.
{39:6} Suk le tunga lawn mihriem hi,Hlim thla ang mei mei chauh a nih;Iengma lo thil a buoipui a,A neitu ding hre si loin,Rosum tinrêng a khawl khawm hlak.
{39:7} LALPA, tu am beisei ka ta? Ka beisei chu nang chauh i nih.
{39:8} Bawsietna lakah mi hum la,Mi invêthan nuizatbûra,An mi siem ding phal lul naw rawh.
{39:9} I mi'n tuortir a ni leiin,Ka to tok a, bàu ka phong nawh.
{39:10} I mi vuokna hruol la hmang la,I kut ka tuorna ka châu tah.
{39:11} Mi suolhai zila thununin,An hausakna hângthîm angin,I'n fâk siettir zo hlak si a;Mihriem hi thuok ang chauh a nih.
{39:12} LALPA, ka tongtai ngàithla la,Ka hnìna mi lo hrepêk la,Ka tap rì lo ngàithla hrâm rawh.Ka pi le puhai ang bokin,Kei khuolzin hin ka hung bêl che,Sawtnawte châm ding ka ni hi.
{39:13} Liem hmanga ka bo song hma hin,Hlim taka ka um theina di'n,I hmêl inthim mi'n hmutir naw.
{40:1} LALPA chu ka nghâk fan fan a,Ka rawl hrein a hung ngha a;
{40:2} A mi kei suok, khur thim a'nthok,Ka'n tàngna chirdûm a'nthok chun;Lungpui chungah a mi'n ngîrtir,Sirsan nghet tak a mi siempêk.
{40:3} Ka bàuah hla thar a sie a,Ei Pathien inpâkna hla chu.Mi tam takin chu chu hmuin,Tiin LALPA chu ring an tih.
{40:4} Mi chapohai tieng ngha lo a,Pathien lemhai khom hnawl hmang a,LALPA ringtu chu a hamtha.
{40:5} LALPA Pathien, kan ta dingin,Thil mak tam tak i thaw hlak a; Kan ta dinga i remruothai,Tu khomin puong sèng naw ni hai;Tiemin hril suok ding ni inla,Puong sèng ngaina hrim a um nawh.
{40:6} Inthawina le thil inhlànhai,I thil dit tak a ni naw a;Suol thawinaa ran inhlàn khom, I thil phût tak a ni bok nawh.I thu ka hriet theina dingin,Ka na i mi hongpêk lem si.
{40:7} Chuongchun, "Ngai ta, tu hin ka hung,Dàn bua chun i zirtirna,Ka ta dingin a'n ziek si a,b
{40:8} Aw ka Pathien, nangma ditzawngThaw hi ka va châk ngei de aw!I dànhai chu ka lungrilahA châm zing hlak" ti'n ka hril a.
{40:9} I sansuokna thu lawmum chu,Pungkhawm ropui lai ka puong a;Ka bau ka'n chîp nawzie thu khom,LALPA nang ngei hretu i nih.
{40:10} Ka ip ngai nawh, i felna thu,I ringumzie thu puong darin,I sandamna thu ka hril hlak.I hmangaina chuoi ngai lo le,I ringumna dul ngai lo chu,Pungkhawmhai lai ka ip ngai nawh.
{40:11} Keima lakah i zàngaina,Inro naw rawh, aw ka LALPA;I hmangaina le ringumnan,Kumkhuoin mi huol him zing rawh.
{40:12} Tiem sèng lo buoinan an mi'n huol,Ka bawsietna'n a mi chîm a,Khuo khom ka hmu thei ta si nawh;Ka sam zài nêkin a tam lem,Ka lung a va hang dong ngei aw!
{40:13} Aw LALPA, lunginsiettakin,Hung vat la, mi hung san suok rawh.
{40:14} Ka hringna la tumtuhai chu,Muolphoin chi-âi hai sien la,Ka sietna ding phiertuhai chu,Hmâimawkin tlân se raw hai se.
{40:15} "Chei leh, Chei leh!" tia khêk a,Mi'n riem khumtuhai po po chu,Inzakin kûn tlok tlok raw se.
{40:16} Nangma zongtu taphothai chu,Nangmaah chun hlimin lawm sien;I sandamna dittu poin,"LALPA chu a va ropui ngei!"Tiin lawm hla rem rop raw se.
{40:17} Kei pasie le riengvâi tak hi,LALPAN a mi ngaituo hlak si;Mi thangpuitu le sansuoktu,Aw ka Pathien, muongchâng lul naw.
{41:1} Mi rimsihai invoitu chu,Mi hamtha a va ni ngei de!Harsatna hun a tlung pha chun,LALPAN a hung san suok ngei hlak.
{41:2} Ama chu LALPAN hum a ta,A hringnun chu huol him a ta;A rama chun malsawm a ta,Hmêlma kutah pe ngai naw nih.
{41:3} Nat khumah LALPAN vêng a ta,A natnahai sukdam a tih.
{41:4} Kei chun, "LALPA, i chunga hin,Thilsuol nasa tak ka thaw a,Sienkhom ka chungah zà ngai la,Mi sandam rawh" ti'n ka ngên a.
{41:5} Ka sietna zongtu hmêlmahan,"Iengtik top am thi hmang a ta?"Tiin an mi'n riem khum hlak a.
{41:6} An mi hung kan ve châng khomin,An lungril naw pui an hril a,Thu se tieng ngot an dap khawm a,Tuol an suok pha an hril thang hlak.
{41:7} Ka sietna ding ringot zongin,An inbekbor, ka hmêlmahai;A se thei tawpa ngaituoin,
{41:8} "A natna hi a'n rik êm a,Tho kâng nawk ta naw nih" an tih.
{41:9} Ka ruol hnai le ka mi ring zo,Ka thlèng mi otpuitu khomin,A kekhong a mi'n lek khum tah.c
{41:10} Aw LALPA, lunginsiettakin,Nangin mi hung sukdam nawk la,Anni hi hang thungrul ka tih.
{41:11} Ka hmêlmahai chu ka chungah,I'n lêngtir phal naw lei tak hin,Ka chungah i lawm ti ka hriet.
{41:12} ​I mi chel ngìr, ka'n dik leiin,I kuoma kumkhuoa chêng di'n,I mi sie ta hrim a ni hi.
{41:13} LALPA, Israel Pathien chu,Chatuon a'nthok chatuon chenin,Inpâkin um raw se Amen,Amen.
{42:1} Vadungte tui châka dangchâr,Sakhi a'n thuok hlop hlop angin,Aw Pathien nangma chu ngaiin,Ka hringnun a'n thuok hlop hlop a.
{42:2} Pathien hring ngaiin ka thlarau,A dang a châr takmeu a nih.Iengtik am Pathien kuom tlungin,A hmêl chu hmu tâng ka ti maw?
{42:3} Sùn-zàna ka bù chu mitthlî,Mihai hlak chun ni tin tinin,"Khaw lam ie, i Pathien chu teh?"Tiin an mi'n don sên bok si!
{42:4} Hienga nun hlui ka phor changa,Ka la theinghil thei ngai naw chu:Pathien in pana hmâ thuoi a,Mipuiin mi zui dûl dûl a,Kût hmangtuha'n inpâkna hla,Hlima an sak lai hun dâm kha.
{42:5} Aw ka thlâ, ieng dinga ngûi a,Aw ka lung, ieng dinga i dong?Pathienah beiseina nghat la,Ka Sandamtu le Pathien chu,Ka'n pàk hun um nawk ngei a tih.
{42:6} Ka thlarau hi a ngûi tlep a, Jordan ram le Harmon tlâng hai, Mizar tlânga inthok dâmin,Ka hung hriet vàng váng che a nih.
{42:7} Têntuikhaw inri hum humin,Lî an sotir but but angin,I tuilien infawn sânghai chun,An mi hung chìm pil ta si a.d
{42:8} Sùnah LALPAN a hmangaina,Chuoi ngai lo chu a'n langtir a;Mi sukhringtu Pathien kuomaTongtaia inpâkna hlain,Zàna po leh a mi'n awi hlak.
{42:9} Pathien, ka Lungpui kuoma chun,"Ieng dinga i mi mâksan am?Ieng dinga hmêlma kut tuor a,Ka'n rûm a na?" ti'n ka'n don a.
{42:10} Ka hmêlma mi diriemna chu,Thipui khop hielin a na a;"Khaw lam ie, i Pathien chu teh?"Ti'n an mi'n don sèn bok si.
{42:11} Aw ka thlâ, ieng dinga ngûi a,Aw ka lung, ieng dinga i dong?Pathienah beiseina nghat la,Ka Sandamtu le Pathien chu,Ka'n pâk hun um nawk ngei a tih.
{43:1} Aw ka Pathien, thiem mi'n chang la,Pathien hrim poisa lo hnam dang,Mi khingtuhai chu khing ve la,Mi rilo le mi hlêmhmanghaiLak a'nthokin mi san suok rawh.
{43:2} Ka Pathien le ka kulpui nghet,Ieng dinga i mi pei thlàk am?Hmêlma kut thak nûlna tuor a, Ieng dinga ka'n rûm am a na?
{43:3} I chèngna tlâng thienghlima chun,Thuoia mi tlungpuitu dingin,I var le thutak hung tir rawh.
{43:4} Ka lawmna tak Pathien i nih. I maichàma chun fêng ka ta,Tingtang remin inpâk ka che,Aw Pathien, aw ka Pathien.
{43:5} Aw ka thlâ, ieng dinga ngûi a,Aw ka lung, ieng dinga i dong?Pathienah beiseina nghat la,Ka Sandamtu le Pathien chu,Ka'n pâk hun tlung nawk ngei a tih.
{44:1} Tiena tlânga aw Pathien,Kan pi le puhai hun lai a,Thil i thawpêkhai chanchin chu,An mi hril hlak leiin kan hriet.
{44:2} I kuta hnam dang hnot suokin,An hmunah anni i phun a;Hnam danghai chu i tukdol a,Pipuhai i phun nghet thung a.
{44:3} Kawlhnâmin ram an làk naw a,Râlthuom leiin an hnê bok nawh;I kut hrât chang tieng chu phar a,I hmêl êng chu inhmutir a,I ditsak tawl êm lei a nih.
{44:4} Nang chu Pathien, ka lal i nih,Nang ngei i nih Jakob mihaiKuoma hnèna thu tiemtu chu.
{44:5} Nangma zârin hmêlmahai chu,Kan hnot zâm a, kan hnaw tom a.I hming leiin mi dotuhai,Kein kan sir hriel neng hlak si.
{44:6} Ka thalngulah ka'n hnèm naw a,Kawlhnâmin a mi san him nawh.
{44:7} Ka hmêlmahai chunga hnèna,Mi'n changtirtu chu nang i na,Mi dotu i sukmuolpho hlak.
{44:8} Keinin kan uongpui ni tin chu,Pathien nang chauh i ni si a;Kumkhuon i hming inpâk kan tih.
{44:9} Tuhin hnawlin i mi suktlawm,Kan sipai ruol lai hin nang chu,Thang khom i thang nuom ta si nawh.
{44:10} Mi dotuhai hmaah nangin,I mi'n tlânsiettir dur dur a,Hmêlmahan an mi rok ta hi!
{44:11} That ding beram anga ngaiin,Hnam tin lai i mi sukdar a;
{44:12} I mihai tlawmte'n i zor a,An man hlak i sak to nuom nawh.
{44:13} Tuolbawmhai mi endong hlawin,Kan vêla chênghai mi diriem,Nuizat bûr kan lo chang hiel tah.
{44:14} Hnam danghai fiem pawlawt hlawin,An lu an mi thin khum hlak a.
{44:15} Ni tin muolphoin kan um a,Kan hmài a mawk zing zing a nih:
{44:16} Diriema mi haltuhai rawl,Kan chunga phuba la tumtu,Hmêlmahai mi vauna leiin.
{44:17} Hieng hi kan chungah tlung sienkhom,Nang kan theinghil ngai naw che a,I thuthlung kan bawsiet ngai nawh.
{44:18} I lakah kan lunghnûr naw a,I lampui kan pêtsan ngai nawh.
{44:19} Nang ruok chun mi sir sop nengin,Sihalhai lawmah mi siemin,Thim sà takin i mi'n khum si.
{44:20} Kan Pathien hming chu theinghil a, Hnam dang pathien bie kan ni chun,
{44:21} Lungril hretu nang Pathien chun,I hmu tlang vong naw dim a ni?
{44:22} Nangma leiin ni tin elin,Thina ko tlângah kan ngìr a;That ding beram ang hiela ngai,Kan lo ni tawl vong ta si a.
{44:23} Lalpa, tho rawh, iem i zâl zing?Meng harin, hung tho suok hrâm la,Kumkhuon mi pei thla tawl naw rawh.
{44:24} Ieng leia i hmêl i thup am?Soisakna kan tuor inrimzie,I mi theinghilpêk am an ta?
{44:25} Pilvut sikin kan kûn zing a,Hnuoiah kan bok phêk zing a nih.
{44:26} Mi thangpui di'n hung inthok la,I hmangaina chuoi lo zârin,Mi hung intlansuok tawl hrâm rawh.
{45:1} Lal kuomah hlâ ka'n zawt lai,Lungrilah thu mawi tak tak,A hung inlang uor uor a,Ka bau chu ziek thiem ziekfung Angin a hung inchang a.
{45:2} Hringmi lai i tha chungchuong,I bàu zàngainan a sip,Chu lei tak chun Pathienin,Mal a sawm kumkhuo che hi.
{45:3} Aw lal lien, i kawlhnâm kha,I kawnga khan hang pai la,Ropui takin inchei rawh.
{45:4} Thutak le thuhnuoirolna,Indikna tana hum di'n,Hnèna changin hma tawn la,Mi makti huoi huoi khopin,I kut changin hnè pei rawh.
{45:5} I thal inzum tak el chun,Hmêlmahai lung sun tlang sien,I ke bulah hnamhai chu,Tlu thal rem rum raw hai se.
{45:6} Pathien pêk che i lalna hi,Kumkhuoin nei zing i ta,Indikna lal hmol ngei chu,I ram lal hmol nîng a tih.
{45:7} Indikna chu i lawm a,Suol tieng i theida leiin,Pathien, i Pathien ngei chun,I ruolhai nêka nasa'n,Hlimna hriek a nâl ta che.
{45:8} I silfènah beraw rim,Aloi rim le thingzungthak,Rimtui a'n nam rum rum a;Saihaa chei lal inah,Rimawiin an inawi che.
{45:9} I bula chêng dinghai chu,Lal naunuhai vong an na,I chang tieng lalnu a ngîr,Ofir rangkachaka siem,Silfèn mawia inbelin.
{45:10} Bawinu, ka thu hi ngai la,I nâ mi lo dawpêk rawh.I mihai chu theinghilin,I pâ in chen khom nghil rawh.
{45:11} I hmêl thatnan lal lungril,A lo zèm hnê dêr tah a,Inzà rawh, i lal a nih.
{45:12} Tura naunu chu hungin,Thilpêkf hung chawi bok a taHausahan i diksakna, Chang tumin tlon an ti che.
{45:13} Lalnu chu a pindanah,Ropuiin a châm buong a;Rangka zàia siem thuom mawi,Korfuol a hâk a ni saw!
{45:14} Chu thuom mawi chu inbelin,Lal kuoma chun an thuoi a,A zuitu nunghàk thienglâm,Tam tak leh i hma bulah,An hung thuoi tah a ni saw.
{45:15} Hlim le lawma hung thuoiin,Lal inah an hung inlawi.
{45:16} In nauhaiin an pahai,Ro chu hung hluo pei an ta,Ram tinah rorêltuin,I siem tawl bok ding a nih.
{45:17} I hming hi suon po po lai,Hriet zing dingin siem ka ta,Chuongchun hnam tinin nang chu,Inpâk kumkhuong an ti che.
{46:1} Pathien chu ei humhimna,Ei hràtna tha hrui a na,Lungzîng ni ieng lai khom a,Mi thangpui vartu a nih.
{46:2} Chuong ang chu a ni leiin,Leilung inthlâk danglamin,Tlânghai chu tuipui tuongah,Pil hmang vong khom lo ni sien,Ti ngai hrim hrim nawng ei tih.
{46:3} Tui fawn chu so but butin,A'n rûm vèlin tlânghai chu,Nghor hnìng dur dur khom ni sien,Ti chuong ngai bok nawng ei tih.
{46:4} Vadung pakhat a um a,A fintu vadungtêhan,Chunghnungtak chêngna thienghlim, Pathien khawpui an suklawm.
{46:5} A sûngah Pathien a chêng,Inhnîng ngai hrim hrim naw nih;Zîng khawvara inthokin,Pathien chun thangpui a tih.
{46:6} Hnamhai an buoi luoi luoi a,Lalramhai an tlu sie a;A bàu a hang phong meu chun,Hnuoi a zop thla el a nih.
{46:7} Iengkimthawthei LALPA chu,Ei kuomah a um zing a,Jakob Pathien ngei el chu,Ei inhumhimna a nih.
{46:8} LALPA thilthaw hung en tu,Hnuoi a sukram nasatzie!
{46:9} Vàn khup hnuoi kawlkawdong chen,Indo a suktawp vong a,Thalngulhai a kuoi tliek a,Feihai a ulh bong vong a,Phawhai meiah a raw hmang.
{46:10} "Ngai ngam takin um ro khai!g Pathien ka nizie hre ro:Hnam tin chunga rorêltu,Hnuoi chunga lal ka ni hih."
{46:11} Iengkimthawthei LALPA chu,Ei kuomah a um zing a,Jakob Pathien ngei el chu,Ei kulpui a ni si a.
{47:1} Hnam tinhai, in kut ben unla,Hlim taka Pathien chawimawiin,Inpâkna hla sakin khêk ro.
{47:2} A Chunghnungtak LALPA chu,Ti a lo va hang um ngei de!Hnuoi chung po poa Lal a nih.
{47:3} Ei hnuoia hnamhai tukdolin,Ei ke hnuoiah a sie tawl a;
{47:4} Ei rochung ding a mi thlangpèk,A hmangai Jakob suong ram chu.
{47:5} Hlimna khêk ri nasa tak lehLALPA Pathien a kai tung a,Tawtawrawt ri leh a kai tung;
{47:6} Pathien inpâkin hla sak ro,Ei Lal inpâkin hla sak ro.
{47:7} Hnuoi pum lal chu Pathien a na,Inpâkna hla mawi rempêk ro.
{47:8} Hnam tin chungah ro a rèl a,Lalthungpha thienghlimah a thung.
{47:9} Hnam tin lalhai an hung pungkhawm,Abraham Pathien mihai chu,Lalhai chu Pathien ta an na;Chawimawi a hlaw, ropui takin.
{48:1} Ei Pathien chèngna khawpui,Ama tlâng thienghlima chun,LALPA a va ropui ngei!Inpâk a phû chungchuong ie!
{48:2} Zion kîm tlàng a mawi chuong,Khawvel lunglawmna a nih; Lal tak khawpui hmar tiengh chun,Zion tlâng chu a'n zam phei.
{48:3} A kulah Pathien a chêng,Humtu a ni a'n langtir.
{48:4} Lalhai an inhawr khawm a,Bei dingin an hung inthok;
{48:5} Sienkhom a tlâng an hmu chun,Maktinain an sip a,Thlabârin an tlàn sie a.
{48:6} Tha inthinin a man a,Nau hase tuor ang an nih.
{48:7} Khawsak thli'n Tarsis long ruol,A nuoi angin i nuoi hmàt.
{48:8} Kumtluonga LALPA huol him,Iengkim LALPA khawpui ngei,Pathien khawpui ei hriet kha,Mit ngeiin ei hmu ta hi!
{48:9} Aw Pathien, i tempulah,I hmangaina chuoi lo chu,Suiin kan dawnkhawl hlak a.
{48:10} I hming inthang ang bokin,I'n pâkna chun kawlkawdong,A lo dèng suok vong tah a;Indikna'n ro i rêl hlak.
{48:11} Zion tlâng chu lawm hlê sien,Judai ram mi lawm raw se,Fel taka i rêl leiin.
{48:12} Zion tlâng hi fang vèl la,Vèngbûk sânghai tiem vong la,
{48:13} A kul bang, râlvêng bûkhai, Ruolthar hriet di'n inchik rawh.
{48:14} Hi Pathien hi chatuona,Ei Pathien a ni si a, Kumkhuoin mi thuoi a tih.
{49:1} Mi tinrênghai, ngàithla unla,Khawvela chèng po pohaiin,In nà kha lo daw seng ro khai.
{49:2} Mi chîn mi lien, hausa rethei,In rêngin lo ngàithla ro khai.
{49:3} Varna thu kan zawt ding a na,Ka lungril ka phor suokhai chun,Hriet thiem theina pêng a ti cheu.
{49:4} Thuvar tieng ka nâ dawng ka ta,Tingtang keiin thukhirhai chu,Ka hung hril fie ding a ni hih:
{49:5} Hmêlma rilohai suolna chun,Sîr tinah mi'n huol vel sienkhom,Hun tha loah iem ting ka ta?
{49:6} An hausak an inhnèmpui a,An hnienghnàr thu an uongpui hlak.
{49:7} Tu khomin mi danghai hringna,Intlanpêk thei a ni naw a,Pathien kuomah intlanna man,Tu khomin an pek thei bok nawh.
{49:8} Hringna man chu a to taluo,Ieng po khomin a'n tlan zo nawh,
{49:9} Thlàn thima hmon ve lo ding a,Chatuona hring ding a ni chun.
{49:10} Invêt le mawlhai ang bokin,Mi varhai khom an thi ve a,An hausakna mi dang ta di'n,An màksan hlak ti hi hre ro.
{49:11} An ramin an hming hiel putin,Thang tam lo hluo ta hai sienkhom,An chang sun chu an thlàn a na,An kumkhaw in ni zing a tih.
{49:12} Ieng anga neinung khom ni sien,Mihriem chun a dai sawt ngai nawh,Ramsa angin a bohmang hlak.
{49:13} Mania innghattuhai chu,Chuong ang chu an chan a ni hlak,An thu khûkpuituhai chan khom.
{49:14} Beram anga thi ding an na,An vèngtu chu Thina a nih.Thlân thimah liem thla nghal an ta,An taksa chu hmon hmang a ta,Mithi khuoa chun um an tih.i
{49:15} Kei chu Seol kut a'nthokin,Pathienin mi'n tlan suok a ta,Aman mi lo lawm ngei a tih.
{49:16} Mi an hlawk phâ inhnar naw rawh,An nei a pung thûr thûr khomin.
{49:17} An thi phâ som nei naw ni hai,An thil neiin zui bok naw nih.
{49:18} An dam lai hamtha inti'n,Mihai ngaisàng ni hai sienkhom,
{49:19} Var um nawna thlàn inthimah,An pipuhai la fin an tih.
{49:20} Hriet thiemna nei lo hausa chu,Ramsa anga boral a nih.
{50:1} LALPA Pathien Ropui tak chun,Ni suokna sak kawla inthok,A tlâkna thlang kawl rawn chen,Thu hrilin hnuoi hi a ko a.
{50:2} Khaw mawi famkim Zion a'nthok,Pathien var chu a êng suok hlak.
{50:3} Ei Pathien a hung, to naw nih,A hmaah mei a'n hlap puot puot,A vêlah thlipui a hrâng vêl.
{50:4} Chung vàn a ko, hnuoi a ko bok,A mihai ro rêlpêk dingin.
{50:5} "Ka kuoma inthawina hlàntu,Thu thlungtu serhranhai ko ro"Tiin kona thu a'n suo a.
{50:6} Vàn khin a'n dikzie a puong a,Rorêltu chu Pathien a nih.
{50:7} "Ka mihai, ka thu ngàithla ro, Aw Israel, khing ka ti che,Pathien, in Pathien chu ka nih.
{50:8} Ka kawk naw cheu, in thilhlàn lei,In inthawina a hung tlung zing;
{50:9} In bawngchalhai ka mamaw nawh,In ran huonga kèlchalhai khom.
{50:10} Ram sa tinrêng ka ta a nih,Tlâng tina chêng ransahai khom;
{50:11} Tlânga vate tin ka hriet vong,Thil hring po po ka ta a nih.
{50:12} "Tâm khom ni lang hril naw ning cheu,Khawvel le a sûnga umhai,Keima ta vong an ni si a.
{50:13} Bawngchal sahai dâm fa hlakin,Kêl thisen ka dawn hlaka mawh?
{50:14} Pathien kuomah lawmthu hrilna,Inthawina inhlàn lem unla,Chunghnungtak kuoma in thu chu,In tiem angin hlen suok unla,
{50:15} Harsat niah mi ko unla,Keiin san him ka ti cheu a,Nangnin kei mi chawimawi ve ro."
{50:16} Mi rilohai kuoma ruok chun,Pathienin hieng hin a hril a:"Ka dàn thuhai inzawt ding le,Ka thuthlunghai sâm hlak dingin,Tu'n am phalna a pêk cheu a?
{50:17} Ka thucha3
{50:18} Rûkru in inthuruolpui a,Uirè zawlpuon in zawnpui a.
{50:19} Suol hrilna di'n bau in phong a,In lei khêl hrilna'n a'n khap a
{50:20} In unauhai in hrilsiet a, In laizawnhai in hêk bok a.
{50:21} Hieng po po hi in chîng hlak a,Sienkhom ka tosan zing cheu a;Nangni anga lungril put ve,In mi sawn hman hiel a ni kha.Tu hin hmaisana ngei kawkin,In thiem nawzie hril ka ti cheu.
{50:22} "Pathien theinghil chînghai, ngai ro,Chuong naw chun pot chen ka ti cheu,Santu ding hrim nei naw ti niu:
{50:23} Lawmthu hrilna inhlàntu chun,Keima a mi chawimawi a na,Lampui indik hrawtu khomin,Pathien sandamna hmung a tih."
{51:1} I hmangaina chuoi lo zârin, Ka chungah zà ngai rawh, Pathien, Zàngàina i hauzie angin,Ka bawsietnahai thâi bo rawh.
{51:2} Ka khawhlonahai sawp fai la,Suola inthok mi tlêng fai rawh.
{51:3} Ka bawsietnahai ka hriet a,Ka suolna ka hmasom zing a.
{51:4} I lakah thil suol ka thaw a,A nih, i mit hmua ngei chun,Thil suol ka lo thaw tah a nih.Ka chungthu i rêl indik ie,Demna ding hrim hrim i um nawh.
{51:5} Ka nû sûnga ka'n sieng laiin,Suol sá hrima von ka ni a,Ngai ta, suol saa pieng ka nih.
{51:6} Sûng ril tienga takna i dit,Chuleiin ka sûng ril takah,I varna thu mi zirtir rawh.
{51:7} Husawpa thèin mi'n thien la,jChuongchun hung inthieng tâng ka ta,Mi sawp faiin mi tlèng fai la,Vûr nêkin hung vâr tâng ka tih.
{51:8} Hlim le lawm ri mi'n hriettir la,Ka ru tliek khom hi hlim raw se.
{51:9} Ka suol lakah i hmai hup la,Ka bawsietnahai thâi hmang rawh.
{51:10} Lungril inthieng mi siempêk la,Ka sûngrilah thlarau nghet tak,Intuoi thartir nawk rawh, Pathien.
{51:11} I lakah mi hnawl hmang naw la,I Thlarau Thienghlim ka lakah, Mi la hmangpêk ngai bok naw rawh.
{51:12} Sandam hlimna mi pe nawkin,Thuawina thlarau mi pe la,Chu chun nangin mi suknghet rawh.
{51:13} Bawsetuhai chu i lampui,Kawkhmung ka ta, lamlèt an tih.
{51:14} Aw ka Pathien, mi sandamtu,Thisen insuo leia thiem naw,Ka changna laka inthokin,Mi san suok la ka va ti ngei!Chuongchun, i felna inpâkin,Rawl tawp insuo thei tàng ka tih.
{51:15} LALPA, ka hmùr mi hongpêk la,I'n pâkna hla puong suok ka tih.
{51:16} Inthawina i lawmzawng an nawh,Ni sien chu hung inthawi ka tih;Pumraw inthawi i lawm bok nawh.
{51:17} Pathien lawmzawng inthawina chu,Lungril tet koi vong hi a nih;Lungrila insîr ngawi ngawihai,I hmusit ngai nawh, aw Pathien.
{51:18} I ditzawng angin Zion chu,Hnienghnàrnan hung vur nawk ta la,Jerusalem kul banghai khom,Tungdingin indin thar nawk rawh.
{51:19} Chuongchun, i lawmzawng inthawina,Indik tak chu inhlàn an ta,Pumraw inthawinan bawngchalhai,I maichàmah inhlân an tih.
{52:1} Aw mi ropui le hrât khawkhèng,Pathien mita inzapuium,Pathien laka suol i thaw chu,Ieng dinga i uongpui ni tin?
{52:2} Mi sietna ding i phierrûk a,Thukhêl i phù suokna lei hi,Chem hriem tak anga ngei a nih.
{52:3} Thà nêkin suol i lawm lem a,Thu dik nêkin khêl hril i chîng.
{52:4} Aw nang hmùr khelhlip neitupa,Mi lung khei zawng hril i hrât de!
{52:5} Pathienin pot thlâng a che a,Kumkhuoin sukram a ti che.I puon in a'nthok hnûk suokin,La pot chen neng a ti che a;Hringmi laia chêng thei lo di'n,A phawi hmang dai ding che a nih.
{52:6} Mi indikha'n chu chu hmuin,Pangzatin nuisawng an ti che.
{52:7} "En tu, en tu, hi mipa hi,Pathiena innghat nuom loa,Mani hausakna ringsan a,Mi sietnaa insuklien pa"Tiin khîksaw bok an ti che.
{52:8} Kei chu Pathien ina olivHring inno tak ang hi ka na,Pathien hmangaina chul lo chu, Kumkhuoa ka ringsan a nih.
{52:9} Thil i mi thawpêkhai leiin,Kumkhuoin inpâk ka ti che;I hming leiin beisei ka ta,I hming hi a va tha de aw!I mi thienghlimhai hmaa khom,Inpâkin chawimawi ka ti che.
{53:1} Mi invêthai chun lungrilin,"Pathien a um nawh" an ti hlak.Hlemhlè takin an khawsa a,Thil suol tirdakum an thaw a,Thil tha thaw hrim hrim an um nawh.
{53:2} Pathien chun vàna inthokin,Mihriem nauhai lai chun mi var,Pathien zong le thil hre thiem hrim,An um am ti'n a zuk thlîr a.
{53:3} An rêngin ama nghatsantu,Hlemhlènaa sip vong an na,Thil tha thaw hrim an um naw a,Pakhat bêk khom an um dêr nawh.
{53:4} Hlemhlehan ka mihai fâk ding,An fâk rûk hmangpêk hlak ti hi,Ieng dinga an hriet nawm a na?Pathien hlak an zong dêr si nawh.
{53:5} Ti ding a um nawnaa khom,Ti dor dorin intom an ta;Nangma dotuhai rù ro chu,Pathienin pei dar vong a ta, Pathienin a hnawl tah leiin,Muolphoin an hmài mawk a tih.
{53:6} Israel sandamna ruok chu,Zion a'nthok hung suok a ta,Pathienin anni tungding a,A hung sukhmuingil nawk pha chun,Jakob thlahai chu hlim an ta,Israel khom lawm tâng a tih.
{54:1} I hmingin mi hum la Pathien,Ka thiemzie i theinan puong rawh.
{54:2} Ka tongtai ngàithla la Pathien, Ka hnìna mi bengkhonpêk rawh.
{54:3} Pathien poisakna hrim nei lo,Mi uongthuonghai chun mi beiin,Mi tawrothan that an mi tum.
{54:4} Mi thangpuitu Pathien a na,Mi tungdingtu LALPA a nih.
{54:5} Mi'n chân zingtu hmêlmahai chu,An suolna chun dêng kir tawl sien,I ringumnan sukbo tawl rawh.
{54:6} Keima lungril puoksuok ngeiin,Inthawina hung inhlàn ka ta;LALPA, i hming a tha êm a,Inpâkin chawimawi ka ti che.
{54:7} Harsatna tinrêng a'nthokin,Nangman i mi san suok leiin,Hmêlmahai chungah hnèna mit,Kan lo inlèn thei tah a nih.
{55:1} Aw Pathien, ka hnìna ngai la,Mênah mi thlâkpêk lul naw rawh;
{55:2} Mi ngàivenin mi hung don rawh,Buoinan a mi chîm a ni hih.
{55:3} Hmêlma rawlin a mi hàmzìng,Mi rilohan an mi mel rum;Buoina ka chungah an siem a,Lungsenin an mi hrâng khum ie.
{55:4} Ka lung hi a'n lap dor dor a,Thi inlâu zingin ka um a.
{55:5} Titna'n thaah a mi man a,Inlâuin ka'n thin dor dor a.
{55:6} "Vàthû ang thla nei ve lang chu,Chawl hadamna hmun ding zongin,Hla takah vuong hmang tang ka ta,
{55:7} A nih, ram hla takah vuongin,Thlalêrah umhmun khuor ka ta,
{55:8} Thlipui le ruopui laka chun,Inbîkna ding hmun him zongin,Fe hmang inrang ka tih" ka ta.
{55:9} Aw LALPA, mi rilohai hi,An ngaituona sukchî-ai la,An tong khom hung sukbuoipêk rawh,Inpawngnêkna le inbeina,Khawpuia hin a sip si a.
{55:10} Sùn-zàn zomin an invàk a,Indemna le inhrilsietnan,A khawpui sûng hi a sip a.
{55:11} Sietna sipaihai an hràng a,Inpawngnêkna le inhlèmnan,Kotthler an rielsan ta ngai nawh.
{55:12} Hmêlmahan an mi nuisan chun,A tuor dàn tak a la um a;Dotuhan an mi'n huol vèl chun,Inbîkrùksan thei a ni bok.
{55:13} Sienkhom nang i lo ni zing si,Keima ang ela ka ngai hlak,Ruolcham ang ela ka pawl ngei,
{55:14} Ka titipui mel mel hlak le,Mipui ruola Pathien in tieng,Pana ka'n sompui hlak ngei kha!
{55:15} Hmêlmahai chu an hun tlung hma'n,Thinan hung nang thut tawl sien la,A hringhràna Seol panin,Muol liem thla diel tawl raw hai se,Suol bu khuorna an ni si a.
{55:16} Kei ruok chun Pathien ka ko a,LALPAN mi hung sandam a tih.
{55:17} Zîng, sùn, zàn le ieng lai khomin,Ka'n rûm ri a tlung tung zing a,Ka rawl lo hre ngèi ngéi a tih.
{55:18} Mi dotu tam hlè hai sien khom,Him takin mi san suok a tih.
{55:19} Tiena inthoka rorêltu, Pathien chun mi lo ngàithlain,Anni chu hung suktlawm a tih;An inlamlèt nuom ngai naw a,Pathien tìna an nei bok nawh.
{55:20} Ka'n koppui chun a ruol doin,Kan thuthlung chu a bawsiet a.
{55:21} A kam suok thu chu a thlum a,Nisienkhom a sûngril takah,Indona lungril a put a;A bau hriek nêka tlor lem chu,Kawlhnàm ngei tak ang a ni si.
{55:22} I lungkhamna po po hai chu,LALPA chungah innghat vong la,Aman sawk zàngkhài a ti che,Mi felhai tlùk phal ngai naw nih.
{55:23} Mi rilohai chu aw Pathien,Khuorkhurûmah pei tawl i ta,Thisen insuo hmang mihai leKhêla inhlêm chîng mihai chu,An dam chenve khom dam naw nih.Kei ruok chu nangmaah ka'n nghat.
{56:1} Aw Pathien, mi lunginsiet la,Miha'n pêlin an mi hnot thlûr,An mi vé zing, sùnnithlâkin.
{56:2} Sùnni tina mi vètuhan,Uongthuong takin an mi bei a,A tam khom an va hang tam ngei!
{56:3} Tia ka thla a phàng chângin,Nangmaah inhnèm hlak ka tih.
{56:4} A thu ka suong Pathien ngei chu,Ka ring Pathien a ni leiin,Tiin thlaphâng ngai naw ningah;Hringmin iem mi law thei an ta?
{56:5} Ni tin ka tong an lâkkawi a,Ka sietna ding an phier zing a;
{56:6} Kil tinah an mi'n chàn rük a,Ka chàng dân po an enthlâk a,Mi that châkin an kut a'n zà.
{56:7} Hieng mihai hi ieng kong khomin,Aw Pathien, hla tawl dêr naw la,I lungsenin tukdol tawl rawh.
{56:8} Ka'n rûm ri hi inchik vong la,Ka mitthli luonghai daw khawl rawh.kIengkim i'n chik vong an naw maw?
{56:9} Ka ko phá chè, ka hmêlmahai,Tukkhum sonin tlân sieng an ta,Chu pha chun ka kuom tieng Pathien,A thang ngei ti hre tâng ka tih.
{56:10} Kei chun Pathien thu ka suong a,Kei chun LALPA thu ka suong a,
{56:11} Pathien ka ringsan tlat leiin,Tiin thlaphâng ngai naw ningah.Hringmin iem mi law thei an ta?
{56:12} Ka thutiemhai kha aw Pathien,Hlenin lawmthu hril inthawina,I kuomah hung inhlàn ka tih.
{56:13} Pathien hmaah, hringna varah,Dâr ang ka lèng ve theina din,Thìna lakah mi san suokin,Ka'n sui thlùk ding i mi vèng hlak.
{57:1} Aw Pathien, mi lunginsiet la,Ka chunga hin zà hung ngai rawh.Ka thlâ inbìkna nang i na,Sietna thlipui a'n kieng hma chun,I thla hnuoi hi bèl zing ka tih.
{57:2} A Chunghnungtak Pathien ka ko,Ka ta dinga a tum tinrêng,Inhlentir hlaktu Pathien chu.
{57:3} Vàn a'nthokin mi don a ta,Ama chun mi hung sanhimin,Mi pèltuhai hung ràu a ta,A lungsietna le ringumna,Pathienin inlangtir a tih.
{57:4} Sakeibaknei anga ti-um,Mi fa nuomhai lai ka um a;An hà chu thal le fei zum ang,An lei kawlhnâm ngei ang a nih.
{57:5} Aw Pathien, vànhai khèla khom,Nang chu ropui takin lêng la,I ropuinan hnuoi sip raw se.
{57:6} Ka awkna di'n lèn châng an kam,Beidongin ka kûn tlok tlok a;Ka lampuiah tlâkkhur an cho,Sienkhom anni an tla tah lem.
{57:7} Aw Pathien, ka ring tlat che a,Inphet loa nang ring tlatin,Rimawi remin inpâk ka che.
{57:8} Aw ka thlâ, nang hung tho har la,Tingtang le rimawi hai tumin,Khawfîng hi hang ko chat ka tih.
{57:9} Hnam ze tin lai hin aw LALPANangma inpâk ka ti che a,Mipui lai khom zâia chawiin,I'n pâkna hla hung sak ka tih.
{57:10} I hmangainan vàn a khêl a,I ringumnan vàn sûm a pèl.
{57:11} Aw Pathien, vànhai khèla khin,Ropui takin nang chu lêng la,I ropuinan hnuoi sip raw se.
{58:1} Rorêltuhai, thu indik,In hril hlak chie de a maw?Mihai chungthu in rèlin,Indik takin in rêl maw?
{58:2} Lungrilin thil tha naw ngot,Thaw dàn ding in suongtuo a,Tharum hmanga kut thlâkna,Hnuoiah a pung a ni hi!
{58:3} Mi suolhai chu sul a'nthok,Pêt hmang sa hrim an ni a,An pieng a'nthok khêl tieng ngot,Awn tlat nuom mi an ni bok.
{58:4} Rûl tûr ang tûr an pài a,Chongkor nasêt ang an na,
{58:5} A khâwitu chu ieng anga,Rûl dawi thiem khom ni sien la,A dawina hlà le rí chu,Rûl chun a hriet thei si nawh.
{58:6} Aw Pathien, an hàhai chu,Nangin vaw tlampèk vong la,Aw LALPA, keipui ruol hi,An uihà khel dokpèk rawh.
{58:7} Tui angin luong ral hai sien,Hlobet anga sir hmâtin,Chîl hlumin um raw hai se.l
{58:8} Hnapkawng angin thi rawp sien,Ni êng hmu hman loa thi,Naute hlamzui ang elin.
{58:9} An hriet naw kâr hling angin,Lungsenin sâm fai an ta,Mi suol chu an thi an dam,Phît hmangin la um an tih.m
{58:10} An phuba làk a ni phâ,An thisen an pal phâ chun,Mi indikhai hlim an tih.
{58:11} "Mi fel chun matheiloin,Lawmman an la hmu pei a,Hnuoiah rorêltu Pathien,A lo um takzet" tiin,Mihaiin la hril an tih.
{59:1} Aw Pathien, hmêlma lakah,Nangin mi hung san suok la,Mi dotuhai laka chun,Nangin mi hung hum him rawh.
{59:2} Suol thawtuhai laka chun,Nangin mi hung san suok la,Thisen inruihai lakah,Nangin mi hung sandam rawh.
{59:3} Aw LALPA, ka bawsiet leKa thaw suol lei ni loin,That tumin an mi'n chân a,Mi tawrot ruol an pung khawm.
{59:4} Ieng thaw suol lo ni lang khom,Bei tumin an mi'n huol zing.Mi san dingin hung tho la,Ka chan harsatzie en tam!
{59:5} Aw LALPA, Iengkim Pathien,Israel Pathien, hung thoin,Hnam danghai hi hrem tawl la,Dawhaa thil suol phiertu,Tu khom hlà nei dêr naw rawh.
{59:6} Zàn tieng an inhawr khawm a,Ui anga mi inngurin,Khaw dung khaw vâi an fang a.
{59:7} Mi an bauh nasatzie hi,Hang ngàithla ve hrim hrim ta!An kam suok chu kawlhnâm ngei,Inchemhârnan a sip a,"Tu'm a mi ngàithla an um?"An la ti nawk ta deu deu!
{59:8} LALPA, anni chu nangin,Hung nuizat tawl hlêng i ta,Hnam tin nuizatbûr i tih.
{59:9} Aw ka Hràtna, thlîr ka chê,Ka Pathien, ka kulpui nghet,
{59:10} Ka hmangai Pathien i nih.Aman ka hma thuoi a ta,Mi hmusit hlaktuhai chu,Mi'n nuisawtir ngei a tih.
{59:11} Aw LALPA, ka phaw i nih.Nangin anni that naw rawh,Chuong naw chun ka mihaiin,Anni theinghil rawi an tih;Invâkvaitir tawl lem la,I hrâtnan suktlawm tawl rawh.
{59:12} An bàu suolin a sip a,An hmûr thu suok tinrêng khom;An chapo sietpui raw se,Tong sie inphur le khêlhril,An hmang êm êm hlak si a.
{59:13} Lungsenin sukbohmang la,Ram dèrin sukchimit rawh.Chuongchun, Jakob Pathienin,Ro a rêl a nih ti hi,Kawl kil chen inthang raw se.
{59:14} Zàn tieng an inhawr khawm a,Ui anga mi inngurin,Khaw dung khaw vâi an fang a.
{59:15} Fàk ding an dap vêl ruoi a,Khop tawk an ngà naw lem chun,Zàn khuoin an inbauh hlak.
{59:16} Kei ruok chun i hràtzie hi,Hrilin inpâk ka che a,I hmangaina chuoi lo chuZîng hmângin inpâk ka tih;Mangang nia ka'n bîkna,Ka kulpui i ni si a.
{59:17} Ka Hràtna, nang chawimawiin,Hlâin inpâk ka ti che.Mi hmangaitu ka Pathien,Ka kulpui i ni si a.
{60:1} Aw Pathien, nangman hnawlin,I mi phîn dar vong ta si!I lung chu sen hlê sien khom,Tu hin mi tungding nawk rawh!
{60:2} Ram i hang sawi hnîng meu chun,I sukphel ta pheng phung a,A kaknahai thol phûi rawh,A tlu el ding a ni hih.
{60:3} Hun khirh, tuor harsa tak chu,I mihai i'n tuortir a;Pai chon chon khopa nasa'n,Uoiin i mi hrâi rui a.
{60:4} Nangma tituhai ruok chu,Thal kâp phâk loa hlaah,Puonzâr i'n khaitir lem si.
{60:5} ​Thangpuiin mi san suok la,pI hmangaihai himna din,I kut chang tieng hung phar rawh.
{60:6} A hmun thienghlim a'nthokin,Hieng hin Pathienin a hril:"Ka mihan hnèna changin,Sekem khuo sem dar ka ta,Sukot ruom thè dar ka tih.
{60:7} Gilead le Manase ram,A rêngin ka ta a na,Efraim ram ka thîr lukhum,Judai ram chu ka lal hmol,
{60:8} Moab ram chu ka maihùn;Edom ram ka ta a nih, Ka pheikhok ka dêng lûtna.Filistinhai chu hnènaHlado ka'n sam khum der tah".
{60:9} Kula inhuon khawpuiah,Tu'n am mi thuoi tâng a ta?Edom ramah tuin am,Thuoiin mi fepui a ta?
{60:10} Aw Pathien, i mi hnawl maw?Kan sipai ruol lai, Pathien,I thang nuom ta naw a ni?
{60:11} Hmêlma lakah mi san rawh,Mihriemhai thangpuina chu,Ienga khom a tlâktlài nawh.
{60:12} Pathien zârin huoi taka,Beiin hnèna chang kan ta,Kan ràlhai chîl pher a tih.
{61:1} Aw Pathien, ka kona ngai la,Ka tongtaina lo ngàithla ta'm!
{61:2} Lungzînga ka chàu tlep chângin,Hnuoi tawp a'nthok ka ko che a,Keima nêka insâng lem daih,Lungpuia chun mi hlângkâi rawh.
{61:3} Hmêlma laka ka'n bîkna tak,Ka kulbing sàng i ni si a.
{61:4} I thla zàr hnuoi himna bèl a,I puon inah kumkhawtluonga,Chèng song ka va hang châk de aw!
{61:5} Aw Pathien, ka thutiem hrein,I hming tituhai rochan chu,I mi'n changtir ve tah a nih.
{61:6} Lal dam chen ding sukseipêk la,Tu mong benin indamtir rawh.
{61:7} I hmaa chun kumkhawtluongin,Aw Pathien, inlal zing sien la,I hmangaina le ringumnan,Ama chu vêngin huol him rawh.
{61:8} I hming inpâk kumkhuong ka ta,Ka thutiem hlen ni tin ka tih.
{62:1} Ka thlâin ka Pathien chauh,To zingin a nghâk fan fan, Ama a'nthok chun a nih,Ka sandamna khom a hung.
{62:2} Ama chauh chu ka lungpui,Ka sandamna kul a na,Inhnîng ngai hrim hrim naw ning.
{62:3} Bang inawn le pal tlu têpAnga ongrop ta hnung hi,Nangnin nor chim ngèi tumin,Ieng chen am in mi bei ding?
{62:4} A ngîrhmun insâng a'nthok,Kei thlâk tumin in bei a;Khêl hi in lawmzawng a na,In tongkam suok a thlum hle,In lungril ruok chun tongsie,In mi'n phur lem hlak si a.
{62:5} Ka thlain ka Pathien chauh,To zingin a nghâk fan fan,Ama a'nthok chun a nih,Ka beiseina khom a hung.
{62:6} Ama chauh chu ka lungpui,Ka sandamna kul a na,Inhning ngai hrim hrim naw ning.
{62:7} Mi'n tlantu le chawimawitu,Pathiena chauh ka'n nghat a,Ka bêl lai lungpui nghet chu,Pathien chau hi a ni si.
{62:8} A mihaiin ama chu,Ieng lai khom ring tlat unla,Ama tieng lungril hong ro,Ei bêl Pathien a ni si.
{62:9} Mi hnuoihnunghai po po hi,Thuok ang chauh an ni vong a;Mi chunghnunghai hlak khom hi,Khêl tlang fùn khawm ang an nih;Bùkin rikna an nei nawh,Thuok nèk khomin an zàng lem.
{62:10} Mi thil lâk lui chîng naw la,Inrûk thil ngaisâng naw rawh;Hung hausa thûr thûr la khom,Lungril innghatnan hmang naw.
{62:11} Pathienin a hril pakhat,Voi hni zet ka hriet tah chu:Thilthawtheina po po hi,Pathien kuta um a nih.
{62:12} Hmangaina khom hi LALPA,Nangma ta chauh a lo nih.Mi tin an thilthaw anga, Rul hlaktu i ni si a.
{63:1} Aw Pathien, ka Pathien i na,Nangma ka zong ngar ngar che a,Ram tawl, ram sie, tui vàngnaah,Ka thlarau hi nangma ngaiin,A dang a châr takmeuh si a;Ka taksa'n a ngai che a nih.
{63:2} I hmun thienghlimah ka hung a,I hràtzie le i ropuizie,Ka hung thlìr vong vong a nih.
{63:3} I hmangaina chuoi ngai lo chu,Hringna nêka a hlut leiin,Ka hmûrin chawimawi ka ti che.
{63:4} Ka dam sûngin chawnbân vawrin,I hming hi inpâk pei ka tih.
{63:5} Bu hnienghnâr tak tlàn ang elin,Ka thlarau hi a tlai hle a,Ka hmùr khom lawm hlaa sipin,Ka bàuin ka'n pâk che a nih.
{63:6} Khum laizawlah ka nghil naw che,Zànkhuon i thu ka dawnkhawl hlak.
{63:7} Mi thangpuitu chu nang i na,I thla hnuoiah hlim zài ka vawr.
{63:8} Ka thlâin a'n tûl zing che a,I kut chang tiengin i mi kuo.
{63:9} Ka hringna la tumtuhai chu,Khuorkhurûmah la tlâng an ta,
{63:10} Kawlhnâma sât hlum nîng an ta,Sihalin an sa tlân an tih.
{63:11} Lal chu Pathienah hlim a ta,Pathien hming lamtuhai poin,Ama chu la chawimawi an ta,Mi khêlhliphai bau ruok hi chu,Khârpêkin la um ngei a tih.
{64:1} Aw Pathien, mi ngàithla rawh,Nuor thusim ka hung inzawt.Hmêlma tibaium lakah,Ka hringna mi humpêk rawh.
{64:2} Phierrutu mi rilohai,Thil tha naw thaw tumtuhai,Mi suol pungkhawm laka chun,Nangman humin mi thup rawh.
{64:3} An lei chem anga ngei chun,Tong kha tak an hlap suok a,Thal angin mi an tin a.
{64:4} Poi tawk lo kàp hlum tumin,A rûkin an inchân a;An kâp thut, kut an kei nawh.
{64:5} Suol thaw an tum ngar ngar a,Châng kam rùk an rêl zing a,"Tu nam a hmu ding?" an tih.
{64:6} Thil tha lo an phan zing a,"Tu hriet suok ruol lo thaw dàn,Tha tak kan hmu suok" an tih.Mihriem ngàituona rûk hi,A lo va vervêk ngei de!
{64:7} Pathien chun a thal ngeiin,Anni chu kâp thung a ta,Thawk-le-khatin sieng an ta,
{64:8} An bàua thu suok ngei chun,Anni chu hung dèng kîrin,Sietna hung intlun a ta,A hmu photin lu thinin,Anni chu diriem an tih.
{64:9} Mi tinrêng thlabâr an ta,Pathien thilthaw chu puongin,A thilthaw ngàituong an tih.
{64:10} LALPA-ah mi fel hlim sien,Inhumhimnan hmang sien la,Lungrila mi ngîlhai chun,Ama chu chawimawi raw se.
{65:1} Aw Pathien, Zion tlângaInpâk i phû hlie hlie a;I kuoma kan thutiem chu,Hlen ni la um ngei a tih.
{65:2} Kan tongtaina ngâithlatu,Mi tinin pan an ti che.
{65:3} Suolnan a mi chîm laiin,Kan bawsiethai i ngâidam.
{65:4} I bula chêng ve dinga,I thlanghai chu an hamtha,I tempul thienghlima mi, I hnienghnârna chu tlânin,Kan tlai ding a ni si a!
{65:5} Aw mi Sandamtu Pathien,Râpthlâk le indik taka,Thil thawin i mi don a,Kawl kil le tuipui tawp chen,Beisei innghatna i nih.
{65:6} I hràtnan tlânghai i'n din,Thilthawtheinan i sip a,
{65:7} Tuipui inrûm ri hum hum,Tuifawn insawk hlup hlup hai,Mipui so mur mur hai khom,Nang chun i sukrê vong thei.
{65:8} Hnuoi hmun tawpa chênghai khom,I thilthaw'n a râp tawl a;Ni a suok le tlâk hunah,Lawmna hlâ a thangkhawk hlak.
{65:9} Hnuoi i kan, tuiin i chawm,Rip takin i sukhnienghnâr;Pathien vadung tinhai chu,Tuiin i sung sip vong a,I tiem anga bu le bâl,Mihan an hau theina di'n.
{65:10} Hnuoi rît thlûr tin sukhnawngin,A tlânghai i sukruol a,Ruotuiin i sukhnip a,Thlài thar i'n thanglientir hlak.
{65:11} Kum tawpah a tontawin,Bu le bâl i'n thartir a,I tawlailir tina chun,Bu i sung vûm hnêr hnûr a.
{65:12} Thlalèr ram tawlah hlo hnâ,Inthangin a zîng dum dur,Muol tin chu lawmnan i'n thuom.
{65:13} Hlo hring duphai chu tlânin,Ran ruol an tla dup dup a,Phai zawlah bu a tlim hmur,Lawm hla sak ri a'n zâm vel.
{66:1} Leihnuoia chêng po pohai,Hlima Pathien inpâkin,
{66:2} A hming ropui chawimawiin,Lawm hlâ sakin khêk suok ro!
{66:3} "I thilthaw a ropui ngei!I hrât khawkhêng êm leiin,I hmaah i hmêlmahai,Tiin an inthin hawp a.
{66:4} Hnuoi mi po po bokkhupin,I hmaah an hung kùn a,Î'n pâkna hlà an sak a,I hming an chawimawi," tiin,Pathien kuoma chun hril ro.
{66:5} En ta û, hringmi laia Pathien thilthaw zozài hi,A va hang ràpthlâk de aw!
{66:6} Tuipui inthûk takhai chu,Hnuoi chârah a'n changtir a,Kein tuipui an kân a,A chungah ei hlim hlè kha.
{66:7} A hràtnan ro a rêl zing,Hnamhai a enthlâk zing a,Helhai huongtau naw raw se.
{66:8} Hnamhai, Pathien inpâk ro,A'n pâkna ri thang khawk sien;
{66:9} Hringdamin a mi'n umtir,Ei tlûk ding a mi vêng hlak.
{66:10} Aw Pathien, nangma ngeiin,Meia tangka fie angin,I mi fie fai tah kèl a.
{66:11} Chângah i mi'n awktir a,Phur rik tak i mi'n phurtir.
{66:12} Kan chungah mi an chuong a,Mei le tui lien kan pal tlang;Nisienkhom hmun thawvengah,Nangin i mi thuoi lût tah.
{66:13} I tempulah hung ka ta,Pumraw inthawi inhlànin,Ka thutiem hlen ngei ka tih-
{66:14} Lungzîng laia ka tiem kha,Ka hril angin hlen ka tih.
{66:15} Ran thâu thâu inhlàn ka ta,Beram chal inhlàn ka ta,Bawngchal khom inhlàn ka ta,Kèlchal inhlàn bok ka tih.
{66:16} Pathien. tituhai hungin,Ka thu hi hung ngàithla ro;Ka chunga a thilthawhai,Iengkim lo hril ka ti cheu.
{66:17} Bauin ama ka ko a,Ka lei a'n pâknan a sip.
{66:18} Suol lawm rûk mi ni lang chu,LALPAN mi ngaithla naw nih;
{66:19} Pathien chun a mi ngaithlâk,Ka hnìna a lo bengkhon.
{66:20} Ka tongtaina hnawl lo a,A hmangaina tawp ngai lo,La kîr ngai lo Pathien chu,Inpâkin um zing raw se.
{67:1} Pathien ei chungah ngilneiin,Malsawmnan mi hung vur sien la,A hmêl ei chungah êng raw se:
{67:2} I ditzawng khawvelin hre a,Hnam tin lai hin i sandamna,An hung hriet seng theina dingin.
{67:3} Aw Pathien, mihan chawimawiin,Hnam tinin inpâk che raw se.
{67:4} Hnam tinin lawm hla rem raw se:Hnam tin chungah indik takin,Nangin ro i rèlpèk hlak a,Hnuoia hnam tin i keihruoi hlak.
{67:5} Aw Pathien, mihan inpâkin,Hnam tinin chawimawi che raw se.
{67:6} Hnuoiin thlai thar insuong a ta,Pathien, ei Pathien ngei el chun,Malsawmnan mi hung vûr a tih.
{67:7} Pathien chun mal mi sawm a tih,Hnuoi tawp kawlkawdong chen khomin,Ama chu ti seng raw hai se.
{68:1} Pathien chu hung inthok dok sien,A hmêlmahai hung phìn dar sien,A hmaah tlân dar raw hai se.
{68:2} Thliin meikhu a lèn angin,Nangin hung lèn hmang vong tawl la,Meia khuoihlu em tui angin,Misuolhai chu Pathien hmaah,Intui ral vê vong raw hai se.
{68:3} Mi felhai chu hlim hai sien la,Pathien hmaah lawm hai sien la,Hlim le lawmin um raw hai se.
{68:4} Pathien kuomah zâi hlâ sakin,A hming chawimawiin inpâk ro,Sûm chunga lêng chu chawimawi ro,A hming chu LALPA a ni si,A hmaa chun hlimin lawm ro.
{68:5} Hmun thienghlima chêng Pathien chu,Fahràhai ta di'n pâ a na,Hmeithaihai ngaituotu a nih.
{68:6} Mi vâkvàihai chu Pathienin,Chèngna in a buotsaipêk a,Intânghai chu a thuoi suok a, Hamthatnain a vur tawl aHel hmanghai chun ram tawl an hluo.
{68:7} Aw Pathien, i mihai thuoi a,Hmun se ram i hrawpui lai khan,
{68:8} Sinai tlângah, Pathien hmaah,Israel Pathien hmaa chun,Simkhawlei a'n hnìng dur dur a,Vànin ruo a'n bawtir huk huk.
{68:9} Aw Pathien, ruopui vânawn hiel,Nangin i hang insùrtir chun,I ram pêk tawl hawp ta hnung chu,Hnawng ramah i hung siem thar a.
{68:10} I miha'n umhmun an khuor a,I hnienghnàrna chun aw Pathien,Retheihai i hung somdawl hlak.
{68:11} LALPA chun thû chu a pêk a,Nuhmei ruolin an puong dar a:q
{68:12} "Lal le an sipai ruolhai chu,An tlàn se hum hum el" tiin.In nghàktu nuhmei ruolhaiin,Râllâk sumhai an insem a,An inkulna hmun ngeia chun,
{68:13} Ran huonga riekhai chen khomin,Vàthu lim, tangkaruoa siem,A thla ki rangka-dârtui luon,An chang tawl ve phâk hiel a nih.
{68:14} Iengkim Pathien El Shaddaiin,Lalhai a hang phìn dar zet chu,Zalmon-ar vûr tla ang a nih
{68:15} Aw Basans tlâng mawi le ropui,Tlâng sîp insi khup el hai chu,
{68:16} Ama rorêlna hmun ding leKumkhuoa a chêngna dinga,Pathienin a thlang tlâng a na,Ieng leia in thîk am a na?
{68:17} A tawlailir a sînga sîng,A sânga sâng tam tak leh chun,A hmun thienghlima thung dinginSinai thlalèra inthokin,LALPA Pathien chu a hung ie.
{68:18} A hmun insàngah a kâi a,A sal manhai a thuoi dum dum;Mihai thilpêk a lo dong a,Hel hmanghai khomin an hung pêk;Chu tlânga chun LALPA Pathien,A hung chêng zing theina dingin.
{68:19} Ni tina phur mi sawk hlaktu,Ei LALPA le ei Sandamtu,Pathien inpâkin um raw se.
{68:20} Pathien chu ei Pathien a na,Aman a mi san him hlak a;Thìna laka mi hum thei chu,Laltak ei LALPA chauh a nih.
{68:21} Pathien chun a hmêlmahai lu,Matheiloin vaw koi a ta,Suol chîng mi lu inbukhai chu.
{68:22} "Basan a'nthok hung thuoi ka ta;Tuipui li tuong a'nthok khomin.
{68:23} An thisen chu la pal in ta,In uihaiin an dit tawkin,La liek an tih" LALPAN a tih.
{68:24} I hmun thienghlim tieng chu pan a,I hung tung lai khan aw Pathien,Mipuiin an thlîr thup che a,Ka Lal Pathien i fe lai chu.
{68:25} Zâipawlhaiin hma an thuoi a,Rimawi remtuhan an zui a,A laia chun nunghâk ruolin,Dârbenthek an ben thek thek a.
{68:26} " Pungkhawm lai Pathien inpâk ro,Israelhai pungkhawmnaah,LALPA chu inpâk ro" an tih.
{68:27} An mi tlum tak Benjamin hnam,A hma tawnga chun an thang a,Juda hnama lal nauhaiin,An hnungah an zui dùl dûl a,Jebulun le Naftali hnam,Lalhai chun an hung zui bok a.
{68:28} Aw Pathien, kha hmaa thilmak,I mi thawpêk hlak ang bok khan,I thilthawtheina ngei el kha,Mi hung suklangpêk nawk hràm rawh.
{68:29} Jerusalema i tempulLeiin i kuomah thilpêkhaiLalhan hung inhlàn an ti che.
{68:30} Phairuong hmuna sa hrâng tlahai,Bawng tuoi laia bawngchal huoi ang,Hnam tla khawmhai khu zuk zil rawh,Sie làkna ngot zongtuhai hi,I kein hung sirde tawl la,Indo châk dop dop hnamhai hi,Nangin hung phîn dar vong tawl rawh.t
{68:31} Chuongchun Aigupta a'nthokin,Ram palaihai hung tir an ta,Kusu ram khom Pathien hmaah,La hung intuklût ngei a tih.
{68:32} Aw, hi khawvela lalramhai,Pathien kuomah zâihlâ sakin,LALPA inpâkna hla sak ro.
{68:33} Ama chu tiena tlânga um,Vàn insâng chunga chuong a na,Inring takin a khêk, ngai ro.
{68:34} Pathien thilthawtheizie puong ro,Israel chunga lal a na,A hràtna chu vànah a um.
{68:35} A hmun thienghlima um Pathien,Israelhai Pathien ngei chu,A lo va tìum ngei de aw!Hràtna le thilthawtheina chu,A mihai kuomah a pêk hlak.Pathien inpâkin um raw se!
{69:1} Aw Pathien, mi san suok rawh,Ka rîng chen ka pil ta a,
{69:2} Chirdûma hin ka'n tàng a,Sir san ding hrim a um nawh.Tui inthûk tieng ka pil tah,Tui fawnin a mi tuom vel.
{69:3} Thangpuitu ka konaah,Ka lo chàu zo dêr ta a,Ka dang khom a'n hil zo a,Pathien ka thlìrna lamah,Ka mit khom a'n thim zo tah.
{69:4} San boa mi theidatu,Ka sam zài nêkin an tam;Khêla mi sukse tumtu,An tamin an hrâng hle a,Ka'n rûk naw khom thawluinan,An mi'n thung kîrtir a nih.
{69:5} Ka'n vêtzie i hriet, LALPA,Ka thiem nawzie i lakah,Ieng khom thup ka nei dèr nawh.
{69:6} Aw Lalpa, Iengkim LALPA,Nangma beiseituhai chu,Keima leiin tu el khom,Sukzakin um naw raw se.Aw, Israelhai Pathien,Nangma hung zongtuhai chu,Keima leiin tu el khom,Muolphoin um naw raw se.
{69:7} I leiin hmusit ka tuor,Meng ngaina ka hriet ta nawh.
{69:8} Ka unauhai laka khom,Mikhuol ka lo ni tah a,Ka nu nauhai laka khom,Ram dang mi ka lo chang tah.
{69:9} I in ta dinga thahnem,Ka ngàinan a mi lem zo,Chêksoltu chèksolna che,Ka chungah a tla ta si.
{69:10} Tapa bu ka nghei chângin,Mi'n an mi hmusit zui a,
{69:11} Saiip ka sil chàng khomin,Fiem pawlawtnan an mi hmang.
{69:12} Kotkhâra inthunghai chun,Hmusitin an mi nuisaw;Zu ruihan nuizatburah,An mi lo hmang bok si leh.
{69:13} Aw LALPA, kei ruok hi chu,I lungawi lai huna hin,I kuom tieng ka hung tongtai;I hmangaina chuoi lo chun,San him di'n mi hung don rawh.
{69:14} Chirdûm a'nthok mi hum la,Ka pil hmang ding phal naw rawh;Mi theidàtu lak a'nthok,Nangin mi hung san suok la,Li inthûk a'nthok khomin.
{69:15} Tui lien mi'n chîmtir naw la,Li rilin mi lem naw sien,Thlànin mi dol naw raw se.
{69:16} I hmangaina le thatnan,Mi hung don ngei la LALPA,Zàngaina i hau leiin,Ka tieng hin hung ngha hrâm rawh.
{69:17} I siehlaw lakah i hmêl,Thup naw la, mi don vat rawh,Ka bei a dong a ni hi!
{69:18} Hung hnaiin mi san suok la,Hmêlma lakah mi'n tlan rawh.
{69:19} An mi hmusit dàn i hriet,An mi sukhmaimawk dàn khom,Ka hmêlmahai i hriet vong.
{69:20} An mi hang hmusit dàn hin,Ka lung a sukse hle a,Chan lam boin ka um a;Mi làinat ka beisei a,Sienkhom an um dêr naw a,Thlahuoltu ding ka hmu nawh.
{69:21} Ka bu-ah tûr an pol a,Ka dangchâr hnèmna dingin,Zu thûr an mi pêk lem si.
{69:22} An ruoi chu châng inchang sien,Inremna ruoi an kîl khom,Bilah inchangpèk raw se.
{69:23} An mithai sukdelpêk la,Khuo hrim hmu thei naw hai sien,An zâng inkûl song raw se.
{69:24} I lungsen bun khum tawl la,Lungpuomin nang chîng tawl rawh.
{69:25} An chêngna ram vong sien la,An in rausan chang raw se.
{69:26} Vuok tuorhai an soisak a,Hliem tuorhai natzie dâm chu,An titi inhnik a nih.
{69:27} I hremna ding sukpung la,I sandamnaah chan rêng, Inneitir hrim hrim naw rawh.
{69:28} Hringna bua inthokin,An hming chu thâi bo dai la,Mi felhai hming chuongnaah,An hming chuong ve naw raw se.
{69:29} Kei na tuorin ka'n rûm hi,I sandamnan aw Pathien,Nangin mi humhim tlat rawh.
{69:30} Pathien hming zâia chawiin,Lawmthu leh inpâk ka tih.
{69:31} Chu chu Lalpa hmaa chun,Ran inhlàn nêkin a hlû,Bawngchal lien inhlàn nêkin.
{69:32} Nêksawrhan hmu'n lawm an ta,Nangni, Pathien zongtuhaiLungril khom tuoi thar a tih.
{69:33} LALPAN retheihai a hriet,Saltànghai a'n zàpui nawh.
{69:34} Hnuoi le vànin inpâk ro,Tuipui le a sûnga mi,Thilhring chêng po po khomin.
{69:35} LALPAN Zion hum a ta,Judai rama khuohai khom,Hung tungding nawk vong a ta,A mihai chun hluong an ta,Ram chu rochung tâng an tih.
{69:36} A siehlaw suonha'n ram chu,Hung rochung sawng pei an ta,A hming ngainatuhai chu,Chu rama chun chêng an tih.
{70:1} Aw LALPA,v lunginsiettakin,Hung vat la, mi hung san suok rawh.
{70:2} Ka hringna la tumtuhai chu,Muolphoin chî-ài hai sien la,Ka sietna ding phiertuhai chu,Hmâimawkin tlân se raw hai se.
{70:3} "Chei leh, Chei leh!" tia khêk a,Mi'n riem khumtuhai po po chu,Inzakin kûn tlok tlok raw se.
{70:4} Nangma zongtu taphothai chu,Nangmaah hlimin lawm hai sien;I sandamna dittu poin,"LALPA chu a va ropui ngei!"Tiin lawm hla rem rop raw se.
{70:5} Kei pasie le riengvai tak hi,LALPAN a mi ngaituo hlak si;Mi thangpuitu le sansuoktu,Aw ka Pathien, muongchâng lul naw.
{71:1} Aw LALPA nang ka hung bêl che,Ka muolpho ding phal lul naw rawh.
{71:2} I felnain mi san suok la,I nâ ka tieng hin hung daw la,Nangin mi hung san him ngei rawh.
{71:3} Ka'n bìkna lungpui nang ni la,Ka tlùk lùt rop theina ding chu;Mi san him dingin thû pe rawh,Ka lungpui le kul i ni si.
{71:4} Mi rilohai kut a'nthok le Mi suol rawng takhai kut a'nthok,Mi san suok rawh, aw ka Pathien.
{71:5} LALPA, nang chu ka beiseina,Tleirawl a'nthok ka'n nghatna tak,
{71:6} Ka pieng a'nthok ka ringsan tak,Ka nu phîng sûnga inthoka,Mi la suoktu chu nang i na,Inpâk kumkhuo tàng ka ti che.
{71:7} Vangduoina phurtuw ang hielaMi tam tak ngai khom lo ni lang,Nang ka'n bîkna kul nghet i nih.
{71:8} Ieng lai khomin i ropuina,Chawimawiin ka'n pâk ni tin hlak.
{71:9} Upat hunah mi hnawl naw la, Ka tha zûr pha mi mâksan naw.
{71:10} Ka hmêlmahan an mi tawng zing,Phil tuma mi'n chàntuhai chu,Mi sukse din an inrawn khawm.
{71:11} "Pathien khomin a zâmsan tah,Hnot thlûr ei ta, man tâng ei tiu,Santu a nei ta nawh" an tih.
{71:12} Aw Pathien, mi'n hlat ngai naw la,Mi san din hung vat rawh, Pathien.
{71:13} Mi beituhai chu muolphoin,Sukbohmang ni vong hai sien la,Ka sietna ding zongtuhai chu,Inzakin hmâimawk raw hai se.
{71:14} Kei chun beisei zing ka che a,Inpâk zuol deu deu ka ti che.
{71:15} Hrein sui suok zo naw lang khom,I felna le sandamna thu,Ni tin hrilin puong pei ka tih.
{71:16} I thilthaw ropuizie puongin,Hril dar ka tih LALPA Pathien,Ï'n dikzie chauh hi hril ka tih.
{71:17} Ka tleirawl laia inthokin,Aw Pathien i mi zirtir a,Tu chen khom hin i thilmak thaw,Ka la hril ngat ngat hlak a nih.
{71:18} Luah kêl sam to ta sienkhom,Mi maksân naw rawh, aw Pathien;I ropuizie le thilthawhai,Thang la thar pei dinghai kuomaKa hril hmâ chun mi umpui rawh.
{71:19} Aw Pathien, thil ropui thawtu,I felnain vànhai a tong, Nangma ang tu'm an um hrim a?
{71:20} Buoina tam mi'n tuortir la khom,Ka nun hi sukhar nawk i ta,Khur inthûk taka inthokin,Mi hung la suok nawk ngèi i tih.
{71:21} Mi chawisâng nawk zuol sauh i ta,Mi hung thlamuong nawk ngèi i tih.
{71:22} Aw ka Pathien, i ringumna,Tingtang keiin inpâk ka tih. Aw, Israelhai Mithienghlim,Tingtang leh inpâk ka ti che.
{71:23} I'n pàkna hlà ka sak hunah,Ka hmùr hlimin khêk suok a tih,I mi'n tlan sa ka ni si a.
{71:24} I thilthaw indikziehai chu,Sùnnithlâkin hril dar ka taMi sukse tumtuhai hlak chu,Muolphoin an chi-âi ta si.
{72:1} I rorêl thiemna chu Pathien,Lal hi hung inrochungtir la,Lal naupasal kuoma ngei hin,I'n dikna inrochungtir rawh.
{72:2} I mihai chungah fel taka,Ro a hung rêl theina ding le,Mi retheihai chungthua khom,Indik taka rêl thei dingin.
{72:3} I mihai ta dingin tlânghan,Malsawmna insuo hai sien la,Muolhan felna ra insuo sien!
{72:4} Mi rimsihai humtu ni a,Tlasamhai phuhrûktu niin,Nêksawrtuhai sir dè raw se.
{72:5} Ni le thla khi an var sûng phot,Thang la hung thar pei huna khom,Ama chu inlal zing sien la.
{72:6} Hlo sàm fai hlim chunga raw sùr,Hnuoi chàra inbaw huk huk a,Ruopui vânawn sûr ang ni sien.
{72:7} An lal sûngin mi indikhai,Hung inthanglien tuol tuol hai sien,Thlà khin a var a'n suo sûng chun,Malsawmna pung tuol tuol raw se.
{72:8} A lalram chun tuipui a'nthok,Tuipui dang râl chen huop sien la,Khawsak tuipuia inthokin,Thlang kawlrawn chen zu huop raw se.x
{72:9} Thlalêra chêng hnam tinhaiin,Chibai hung bûk tawl hai sien la,A hmêlmahan hnuoi liek raw se.
{72:10} Tarsis le thlierkâr hrang hrang a,Lalhai chun dawvàn hung kaiin,Thilpêk hung inhlàn hai sien la,Seba le Saba lalhaiin, Thilpêk hung inhlàn raw hai se.
{72:11} Lalhai a hmaah kûn hai sien,Hnam tinin a rong bawl raw se.
{72:12} Thangpui ngaia kotuhai chu,Thangpuiin hung somdawl tawl a ta,Santu nei lohai san a tih.
{72:13} Rethei châuhai lunginsietin,Thì theina lakah hum a ta,
{72:14} Nêksawrtu le pawngnêktuhaiLaka inthok san suok a tih,A mita chu an hlu si a.
{72:15} Ama chu ngal fîmin dam sien,Seba rama rangkachakhai,A kuomah hung pe raw hai se.A ta din tongtai zing hai sien,Ni tinin mal sawmpêk raw se.
{72:16} Ram puma chun a tontawin,Bu le thlài thar suok teu sien la;Muol tinah bu fawn dûl dûlin,Lebanon tlânga bu angaHlawkin ra hung insuo hai sien,Ram hlo hnâ inno dur angin,Hung inthang hlut hlut raw hai se.y
{72:17} A hming chu kumkhawtluong khomin,Rè ni um ngai hrim hrim naw nih,Nisa khi a var sûng phot chun,A hming inthang zuol pei sien la,Hnam tinin a zâr zo hai sien,'Mi hamthâ a nih' ti raw se.
{72:18} LALPA Pathien chu inpâk ro,Israel Pathien chu inpâk ro,Ama chauh hi a ni si a,Hieng thil makhai thaw hlaktu chu.
{72:19} A hming ropui chu inpâkin,Kumkhawtluongin chawimawi unla,A ropuinan hnuoi pumpui hi,Hung sip raw se. Amen, Amen.
{72:20} ​Hi hi Jessai naupa DavidaTongtai tawpna chu a ni tah.
{73:1} Israela chungah Pathien a tha,Lungrila thienghlimhai chungah.
{73:2} Kei chu ka'n sui thlûk vàng chàng dâm,Ka sir inphet vàng chàng a um;
{73:3} Mi rilo vângnei ka hmu chàng Mi chapohai ka'n hnar hlè hlak.
{73:4} Nat hlak nei ve rêng rèng lo hai,An thàuin an inmûm kung a;
{73:5} Mi angin an buoi inrim nawh,Mi tuor ang an tuor ve bok nawh.
{73:6} Uong hi an thi hlî tak a na,Nunrawngnain an inthuom a.
{73:7} Mit pawng hiel rak khopa thâuin,Uong dàn tawk chin lèm an nei nawh.
{73:8} Mi an nuisaw, an hrilsiet bok,Mi chungdelin an vau tom a.
{73:9} An bâuin vàn an hauh ngam a,An leiin hnuoi an pumbil bok.
{73:10} Chu lei chun miha'n an huor a,An hril taphot an awi pei hlak.
{73:11} "Iengtin am Pathienin a hriet?Chunghnungtakin hriet a nei maw?"Tiin an hril vel hlak si a.
{73:12} Mi rilohai um dàn tak chu:Ngàingam muta, hausak thûr thûr.
{73:13} Ka'n vong thienghlim thlawn el am aw-Thil poi ka tawk naw sa khom a,
{73:14} Sùnnithlâka suknat tuor a,Tûk tin zilna ka tuor el hi?
{73:15} Chuonga lo ti vè chu ni lang,I naua tiem tlâk ni naw ning.
{73:16} Hieng hi hriet thiem ka hang tum a,Sienkhom a lo harsa hlè si.
{73:17} Pathien hmun thienghlim ka lût chin,An tawp dàn ding ka hmu chieng tah.
{73:18} Hmun innàlah i sie tawl a,Sietna khurah i thlâk tawl a,
{73:19} Mit khap kàr loin sieng an ta,Ràpthlâk takin bohmang an tih.
{73:20} Thanghar hnunga mang ang elin,I tho har pha chun aw LALPA,Hlim thla ang hnawl hmang tawl i tih.
{73:21} Ka lungril a beidong chàng a,Ka thlarau hmèl a'n tûr lai chun,
{73:22} Invêt phulin lung ka mawl a,I ta di'n sakol ang ka nih.
{73:23} Sienkhom, i bul ka'n chû tlat a,Ka kut chang tieng i mi chel hlak.
{73:24} Mi'n fuiin i mi keihruoi a,Nakie phâ i ropuinaah,I mi thuoi lût ding a ni si.
{73:25} Nang naw tu am vànah ka nei?Hnuoia khom hin nangma naw chu,Tu khom thlàkhlà dang ka nei nawh.
{73:26} Ka taksa, lungril a chàu thei,Sienkhom ka lungril sukhrâttuLungpui nghet chu Pathien a na,Chatuona ka chanpuol a nih.
{73:27} Nangma hlattu bohmang an ta,A'n phattu chè sukbo i tih.
{73:28} Ka ta di'n Pathien hnai a tha.LALPA Pathien chu bèlbulaHmang dingin ka lo thlang ta a,A thilmak thawhai hril ka tih.
{74:1} Aw Pathien, iengtizie a,I mi'n kiengsan dai a na?I beramhai laka hin,I lung a'n ling zing ding maw?
{74:2} Tiena tlânga inthoka,I mi ni dinga i'n chawk,I rochan, i'n tlan hnam hi,I chèngna Zion tlâng leh,Nghil loin hung hre zing rawh.
{74:3} Siet rûnpui a tlungna tieng,Kîrin hung sir nawk hràm la,Hmêlmahan i hmun thienghlim,Iengkim an suksiet zo tah!
{74:4} I hmun thienghlim sûnga khan,Doral haw haw dur durin,An puonzàr a'n khài fek fuk.
{74:5} Ramngaw vât ding ang elin,Hreipui an inlet fur a,
{74:6} A cheina thing ker mawihai,Hreiin an tuk siet mur mur.
{74:7} I hmun thienghlim an raw ram,I chêngna an sukporche.
{74:8} "Hnè chimit ei tiu" an ta,Kan rama Pathien bieknaHmun taphot an raw ram pei.
{74:9} Inchikna mak a'n lang nawh,bZawlnei an um ta bok nawh;Hienga kan um chen ding hi,Tu khom a hrie kan um nawh.
{74:10} Aw Pathien, hmêlma dêusaw'n,Ieng chen am i um ding chu?I hming an dêu song ding maw?
{74:11} Ieng dinga i kut kei a,I kut i hma sui zing am?Phar la, sukbohmang tawl rawh.
{74:12} Aw Pathien, tien a'nthokin,Nangma chauh ka Lal i na,Hnuoi sandamtu chu i nih.
{74:13} I thilthawtheina hmangin,Tuipui khom i vuok tan a,Rûlpui lù i vuok koi a;
{74:14} Leviathanc lù vaw koiin,Thlalêra chênghaid fàk din,A sâ khom i pêk tawl kha.
{74:15} Tui hnârhai i sun suok a,Vadungtehai i siem a,Tui hnàr kum hlun i khâr bok.
{74:16} Sùn le zàn i ta a na,Ëntu ni le thla i siem.
{74:17} Hnuoiah ramri i kham a,Nipui le thlasik i ruot.
{74:18} Aw LALPA, hmêlmahaiin,An deusaw dànhai che le,Mi intlaw ruolin i hming,An hril siet nasat dàn hi,Theinghil ngai hrim hrim naw rawh.
{74:19} Sakolhai kut thak nûlnan,I vàthue pe suok naw la,I mi, retheihai chan hi,Innghil songpèk naw hràm rawh.
{74:20} I thuthlung kha hre zing rawh,Hmun inthimna kil tinah, Nunrawngna a hrâng vêl a,
{74:21} Nêksawrna tuortuhai hi,Muolphoin kîr naw hai sien,Pasiehai le tlasamhan,I hming inpâk raw hai se.
{74:22} Aw Pathien, hung inthok la,I nìna hung suklang rawh.Mi intlawhan sùnnithlák,An dêusaw che hre zing rawh.
{74:23} Hmêlma rihâu chu ngai ta,An zuol tul tul a ni chu.
{75:1} LALPA, lawmthu kan hril che,I hming hi a'n ri zing a,Chuleiin lawmthu kan hril;I thilthaw ropuizie hi,Mihaiin an hril luoi luoi.
{75:2} Nang chun hieng hin i hril a:"A hun ding ka ruota chun,Indik takin rêl ka ta,
{75:3} Hnuoi le a sûnga chênghai,Insawiin inhnîng sienkhom,A'n nghatna ban phuntu le Chel nghettu chu kei ka nih.
{75:4} Chapohai, insuong naw'n la,Mi suolhai, lu ling naw ro,
{75:5} In ki'n vàn lei khum naw'n la,Rîng sukfânin tong naw ro".
{75:6} Sak tieng, thlang tieng amanih,Thlalêr a'nthok amanih,Chawisàngna hi a hung nawh.
{75:7} Rorêltu Pathien a na,A nuom nuom a suktlawm a,A nuom nuom a chawisàng hlak.
{75:8} LALPA lungsenna no a,Uoiin chi tin chokpol chu,Phul bût bûtin a um a;Chu chu la bun thlàng a ta,Hnuoia mi rilohaiin,A hlek chen liek kawng an tih.
{75:9} Kei ruok chun Jakob Pathien,Kumkhuoin inpâk ka tih.
{75:10} Mi suol kì chu tan a ta,Mi fel kì chawisâng a tih.
{76:1} Judai ramin Pathien an hriet,Israel ramah a hming a'n thang.
{76:2} A puon in Salemah a um,A chêngna chu Zion a nih.
{76:3} Chutaka chun hmêlma thalhlawn,An phawsiel le an kawlhnàmhai,An ràlthuom a suksietpêk vong.
{76:4} I ropuiin i êng phût el!Râl i thatna tlàng a'nthoka,I hung kîr ni khan i ropui!f
{76:5} An pasaltha, mi roktuhai,Saruokin an inthal phung a,An ràl do thiemhai tu el khom,Kut lek thei hrim an um ta nawh.
{76:6} Jakob Pathien, i hal meu chun,Sakor le a chunga chuonghai,An che chàng thei hrim hrim si nawh.
{76:7} A nih, i râpum hrim a nih,I lungsen phà i hma bulah, Tu am ngîr ngam ding um an ta?
{76:8} Vàn a'nthoka thu i puong khan,Hnuoi chu tiin a to tok a-
{76:9} Hnuoia sirdèhai san dinga,Rorêl dinga i'n thok ni khan.
{76:10} Mihriem lungsen a na po leh,Nangma inpâkna zuol a ta;I lungsen tuor muolsuohai chun,Nang bèlin inpâk an ti che.g
{76:11} LALPA in Pathien hmaa chun,In thu tiemhai hlen ngei unla;In kawl vêla chêng po pohan, Tìdingpa kuoma chun hungin,Thilpêk hung inhlàn raw hai se.
{76:12} Ama chun lalhai lungril khom,A sukdul thei vong tlat leiin,Khawvel lalhan an tì a nih.
{77:1} Rawl tawp suoin Pathien ka ko,Mi ngàithla di'n ka ko inring.
{77:2} Ka beidong pha LALPA ka zong;Bân kham ding khom dawn lêk loin,Zankhawvàrin ka phar suok a,Sienkhom ka thla a muong thei nawh.
{77:3} Pathien ngaituoin ka'n rùm a,Chàu hnêp khopin ka dawnkhawl hlak.
{77:4} Ka'n sîm met khom i phal naw a,Beidongin ka tong thei ta nawh.
{77:5} Hun liem tahai ka dawn kîr a,Kum sûl tam liem ta hnunghai kha;
{77:6} Zànah khûn taka dap vêlin,Lungrilin zawna ka'n don a:
{77:7} "LALPA chun mi hnawl kumkhuoin,A mi ditsak naw song ding maw?
{77:8} Ami hmangaina rè songin,A thutiem a'n khêltir ding maw?
{77:9} Zàngai nachang theinghil songin,Lungsen leiin a lainatna,A khârkhip song el di'm a ni?"
{77:10} Chuongchun, hi hi ka ti hiel a:"Chunghnungtak kut a chawl el hi,Kei ka beidongna tak a nih."
{77:11} Kei chun LALPA, i thilthawhai,Tien a'nthoka i thilmak thaw,Tinrênghai chu hre zing ka tih.
{77:12} I thilthawhai dawnkhawl ka tih,Thil ropui tak i thawhai chu,Suiin ngaituo rop hlak ka tih.
{77:13} Aw Pathien, i lampui a thà;hEi Pathien anga ropui hi,Pathien dang hrim an um ngai nawh.
{77:14} Thilmak thawtu Pathien i na,I hrâtzie hnam tin i'n entir;
{77:15} I bân tha hrâtin i'n tlan suok, I mi, Jakob-Josef thlahai.
{77:16} Aw Pathien, tuihai chen khomin,An hmu chêin an thlabàr a,Li inthûkhai an inthin hàwp.
{77:17} Sûmin ruo a'n sûrtir chur chur,Khawk dur durin vàn a'n rûm a,Kawl inlepin a phe zuk zuk.
{77:18} Sûmpui inziel mup mup a'nthok,Têk a hung tla ri dur dur a,Kawlphe'n khawvel a dêt suok a,Hnuoi inthinin a'n sawi bup bup.
{77:19} Tuipui chu i lampui a na,Tui inthûkhai i fe thleng hlak,Sienkhom i hniek an hmu ngai nawh.
{77:20} Mosie le Aron kut hmangin,I mihai chu ran ruol angin,I thuoi dùl dùl hlak a ni kha.
{78:1} Ka mihai, ka thu ngàithlain,Ka tong bausuok hi ngaiven ro.
{78:2} Tekhinthu hmangin hril ka ta,Tienlai thu inthup puong ka tih-
{78:3} Ei ngàithlâk le hriet tahnunghai,Pipuhan an mi hril hlak kha.
{78:4} An nauhai kuomah ip loin,Thang la thar pei ding kuoma khom,LALPA ropuizie le hràtzie,Thilmak a thaw hlakhai thu chu,An hriet di'n hril sawng pei ei tiu.
{78:5} A thu Jakob-ah suknghetin,Israelhai Dàn a pêk a,An thlàhai hril sawng pei dingin,Ei pipuhai thu a rosie:
{78:6} Thangtharhaiin chu chu hre a,Thang la pieng lohai chen khoma,An nauhai an hril sawng pei di'n;
{78:7} Pathienah beiseina nghat a,Pathien thilthawhai nghil lo a,A dàn an zawm peina dingin;
{78:8} An pipuhai anga lulul,Hel hmang le lungril nghet lo tak,Pathien laka ringum lo mi,An hung ni ve nawna dingin.
{78:9} Thal le thang Efraim mihai chu,Indonaa chun an tlàn sie;
{78:10} Pathien thuthlung an zawm naw a,A dàn angin an um nuom nawh.
{78:11} A thilthawhai an theinghil a,Thilmak a thawpèk hlakhai chu.
{78:12} Aigupta ram Zoan phàiah,An pipuhai mithmu ngèiah,Thilmak tam tak a thawpêk hlak.
{78:13} Tuipui suktanin a thuoi kai,Tui chu bang angin a'n ngìrtir.
{78:14} Sûna po sûmin a thuoi a,Zànah meichok varin a thuoi.
{78:15} Thlalêrah lungpui vaw koiin,Tuipui anga tam tui a pêk.
{78:16} Lungpui kaka tui hung suok chu,Vadung angin a luong dum dum.
{78:17} Chuong sà khom chun, thlalêra khan,Chunghnungtak lakah an hel si.
{78:18} Pathien fie phêt tum lungrilin,An chàkzawng fàk ding an ngèn a;
{78:19} "Thlalêrah Pathienin ruoipui,Ieng tin am thè teu hlak a ta!"Tiin Pathien an deusaw a.
{78:20} "Lungpuiah tui vaw suok sienkhom,A mihai hi bei le sâin,A chawm thei rok ding maw?" an tih.
{78:21} LALPAN a hriet, a lung an ling,Jakob chungah mei an tlàktir,Israel chungah a lungsen.
{78:22} Pathien chu an ring zo naw a,A san suok thei an ring bok nawh.
{78:23} Sienkhom vàn khi thu a pêk a,Vàn kotkharhai chu a hong a;
{78:24} Fàk ding mana a'n sùrtir a,Vàn bu chun a chawm tawl tah a.
{78:25} Vàntirko bu chu an fâk a,Hnienghnâr takin a chawm tawl a.
{78:26} Sak thli chu hung inhràngtirin,Sim thli khom a hung tir bok a.
{78:27} Pilvut angin sâ a'n sùrtir,Vakam tieu zât ang hiela tam,Vatê hon a hung pêk tawl a.
{78:28} An bùk tuolah an hung tla a,An chèngna puon in vèla chun.
{78:29} Dit tawka tlaiin an fàk a,An châk tak a pêk a ni si.
{78:30} Sienkhom, sâ an la rêt zing lai,An bauah an la hmuom laiin,
{78:31} An chungah Pathien a lungsen;An mi hràthai a thatpêk a,Israel tlangvàl tam tak chu,An lo bohmang zo tah a nih.
{78:32} Chuong sà khom chun an suol lui pei,A thilmak thaw an hmua chu,Ama an ring nuom chuong si nawh.
{78:33} Chuleiin, an dam sûng nihai,Thuok angin a suktawppèk a,Thlabârin dam sûng an hmang zo.
{78:34} A that tawl pha, Pathien zongin,Sima thahnem hung ngai nawkin,Ama tieng an ngha nuom chau a.
{78:35} An himna Lungpui chu Pathien,Chunghnungtak chu anni Tlantu,A nizie an hriet suok nawk hlak.
{78:36} Sienkhom, hmûrin an inpâk der,An leiin khêl an hril bok si.
{78:37} An lungril chu a nghet naw a,A thuthlungah an ringum nawh.
{78:38} Chuong sa khom chun ngil a nei a,An bawsietnahai ngaidamin,Anni a sukbohmang nuom nawh.A lungsen a'n sùm hràm hrâm a,A lungpuom a kei dei lem hlak.
{78:39} Thlî hrâng anga liem nawk el hlak,Mihriem el an nih ti a hriet.
{78:40} Thlalêra khan an hel rop a,Voi tam a lungril an sukna.
{78:41} Pathien an fie an fie hlak a,Israelhai Mithienghlim chu,An chophawk zìng zíng hlak a nih.
{78:42} A thilthawtheizie an theinghil-Hmêlma kuta a san suok dâm,
{78:43} Aiguptaa Zoan phàia,Thilmak ropui tak a thaw dâm;
{78:44} An vadung tuihai thisen a,A'n chang leia tui dawn ding hrim,Hre loa an um lai hai dâm;
{78:45} Tlip inlêngin sè hrep tawl a,Ram pumah utok intâm a,Thil nasa tak an suksiet dâm;
{78:46} Tuktulungin thlài inram a,Khàuin bu an fâk zo thu dâm;
{78:47} Rielin an grèphai dêng sie a,Zilin theichanghai hmet hlum a,
{78:48} Rielin an bawng ruol dêng hlum a,Têkin ran ruol a dèng hlum dâm.
{78:49} Sukramtu vàntirko hmangin, A lungsenna intûr ngul chu,An chunga chun a bun thlâk a.
{78:50} A lungsen hrîkthlàkna dingin,Thìna laka hum tawl loin,Hripui a'n lêngtir tah a nih.
{78:51} Aiguptaa nau lutir po,Hama ina vànglai nauhai,An rêngin a sukhlum vong a.
{78:52} A mihai chu beram angin,Thlalêrah a thuoi suok vong a;
{78:53} Muongleiah a thuoi tlung tawl a,Titna hrim hrim an hriet phâk nawh;An hmêlmahai ruok chu tuiin,A chim pil tawl vong tah a nih.
{78:54} A kut ngeia a làk tlângram,Ram Thienghlim ramri bula chun,Anni chu a hung thuoi tlung a.
{78:55} Hnam danghai chu a hlù suok a,Israelhai a'n hluotir a,An chan seng ram a sempêk a.
{78:56} Sienkhom Pathien an fie nawk a,Chunghnungtak lakah an hel a,A dànhai khom an zawm nuom nawh.
{78:57} An pi le puhai dungthûlin,Vervêk takin an nghatsan a,Thal ngul kawi anga kawi an nih.
{78:58} Hmun sâng siemin an chophawk a,A lung khei zawng milem an sie.
{78:59} Pathienin chuong chu a hmuin,Namên loin a lungsen a,Israel a hnawl fithla a.
{78:60} Mihriem laia a chèngna hlak,Siloi hmun thienghlim a ràusan.
{78:61} A hràtna le a ropuizie,Inlangtirna Thuthlung Bawm chu,Hmêlma kutah a'n mantir a.
{78:62} A lungsen chun a rochanhai,Kawlhnâmin a'n sàmtir tawl a;
{78:63} Tlangvàlhai meiin a lem zo,Nunghâkin pasal an invài.
{78:64} Thiempuhai khom an sàt hlum a,An hmeithaihan an tà ngam nawh.
{78:65} Mi hrât zu rui thophang angin,LALPA chu a hung tho suok a.
{78:66} Hmêlmahai chu a tukdol a,Kumkhuon a sukmuolpho tawl a.
{78:67} Josefa thlahai a hnawl a,jEfraim hnam khom a thlang bok nawh.
{78:68} Juda hnam chu a thlang lem a,A lungdum tak Zion tlâng leh.
{78:69} Vàn sânga a hmun thienghlim ang,Chu chun a tempul a bawl aKumkhaw dai dinga siem nghetin,Hnuoi angin a suknghet tah a.
{78:70} A beràm vèng lai la suokin,A siehlaw David a thlang a;
{78:71} Beramte hruoi a enkol lai,A rochan Israel hnamhai,Jakob thlahai keitleitu di'n,Ruotin a lo um tah a nih.
{78:72} Ringum takin a enkol a,Rem hre takin a keithuoi a.
{79:1} Aw Pathien, i rochung ram hi,Hnam danghaiin an hung rûn a,I tempul thienghlim sukporche'n,Jerusalem an sukchim vong.
{79:2} Chunglèng vatehai tlàn dingin,I siehlawhai ruong an mâksan;I mi thienghlimhai ruong ngei khom,Ramsahai tlàn di'n an mâksan.
{79:3} Jerusalem khawlaia chun,An thisen tui ang a luong a,Vuitu ding tu khom an um nawh.
{79:4} Kan tuolbawmhai diriem hlawin,Kan vèla chênghai hmusit leAn nuizatbûr kan chang ta hi.
{79:5} LALPA, i lunginsenna hi,Ieng chen am a aw ding a na?I lung a sen song di'm a ni?
{79:6} Nangma hre lo hnamhai chungah,I hming an lam nawna ramah,I lungsenna bun thla lem rawh.
{79:7} Jakob sûnghai an that zo a,An khuohai an sukram zo tah.
{79:8} Kan pipuhai suolna maw chu,Kan chungah intlâktir naw la,I ngilneizie suklang vat rawh,Kan chan a châu ta êm el hi.
{79:9} I hming ropuina di'n, Pathien,Mi thangpui rawh, aw Sandamtu;I hming leiin mi san suok la,Kan suolnahai mi ngaidam rawh.
{79:10} Hnam danghaiin iengti lei a, "An Pathien chu khaw lam a um?"An mi ti vet el am a na?I siehlawhai thisen phuba,I lâk ngei ti hnam dang kuomah,Kan hmû ngèiah inlangtir rawh.
{79:11} Lung in intânghai inrûm ri,I kuomah hung tlung ngei sien la,Thi dinga an rêl tahai chu,I bân tha hràtin san suok rawh.
{79:12} Aw LALPA, kan vêla chêngha'n,An cheksolna che phuba chu,A let sariin rul ngei rawh.
{79:13} Chuongchun, keini i tahai hin,I rama tlâ i beramhan,Lawmthu hril kumkhuo tàng kan ta,Suon a'nthoka suon nawk peiin,I'n pâkna thu puong pei kan tih.
{80:1} Aw, Israel vêngtu Berampu,Ran anga Josefa thuoitu,I nâ mi lo dawpek hrâm rawh.Nang Cherubhai chunga inthung,I hmêl êng hung inlangtir la,
{80:2} Efraim hai le Benjamin hai,Manase hai chunga ngei hin,I hràtzie chu hung suklangin,Hungin keini mi san suok rawh.
{80:3} Aw Pathien, mi tungding nawk la,Sandama kan um theina din,I hmêl êng mawi mi'n hmutir rawh.
{80:4} Aw kan LALPA, Iengkim Pathien,Ieng chen am i mihai hnìna,I lung insensan ding a na?
{80:5} Mitthli buîn i'n ringtir a,Nopuiin mitthli i'n dawntir.
{80:6} Tuolbawmha'n an mi chèksol a,Hmêlma nuisaw kan inchang tah.
{80:7} Iengkim Pathien, mi tungdingin,Sandama kan um theina din,I hmêl êng mawi mi'n hmutir rawh,
{80:8} Aigupta rama inthokin,Grèp hruik bul chu i phawi dok a,Hnam dang umhai chu hnot suokin,Anni hmuna chun i phun a;
{80:9} A bul vêl chu i'n thiel fai a,Nghet takin zung a hung thlàk a,A ram phêkin a'n zâr duoi a.
{80:10} Tlânghai chu a zàr hliep dup a,Sidar lien tak takhai lêrah,A kauhai a'n zâm kùr luoi a.
{80:11} Thlang tuipuil chen inzâm tlungin,Sak vadungpuim a'n zâm kai a.
{80:12} Ieng leia a huon dai thiek a,Mi inlonhai lo thei dinga,Grèp chu i siem el am a na?
{80:13} Sanghal ruolin an phir tan a,Thilhring tinrêngin an fàk siet.
{80:14} Iengkim LALPA, hung ngha kîr la,Vàn a'nthokin mi zuk en la,I grèp kung hi hung ngaisak rawh.
{80:15} I kut ngeia, i ta dingaI phun le suknghet kha a nih.
{80:16} I grêp hruihai chu sât bongin,Meiah peiin an raw ta hi;I hmêl inthim inhmùtirin,Anni chu hung hal hlum tawl rawh.
{80:17} I chang tienga mihriem naupa,I ta ding lieua i sukhràtChungah i kut hung innghat rawh.
{80:18} Chuongchun nghatsan ta nawng kan che,Nangin mi hung sukhar tawl la,I hming kan hung lam ding annawm.
{80:19} Aw kan LALPA, Iengkim Pathien,Mi hung tungding tawl nawk hrâm la,Sandama kan um theina din,I hmêl êng mawi mi'n hmutir rawh.
{81:1} Mi sukhrâttu ei Pathien chu,Hlima inpâkin hla sak ro.Jakob Pathien chu inpâkin,Inring takin zaihla rem ro.
{81:2} Inpâkna hlahai sak unla,Dârbenthek le khuongte benin,Perkhuong tingtang rimawi rem ro.
{81:3} Thla thar dêt pha a lawmnain,Beram ki mût ri hlak unla,A ârkâi zàn, Kût vànglaiin,A lawmnan mût ring bok hlak ro,
{81:4} Israelhai thaw hlak dinga,Jakob Pathien thupêk a nih.
{81:5} Aigupta ram a fang vel lai,Ei hriet ngai dêr lo rawl hmang a,Josefa thlahai zawm ding a,A thupêk chu a ni si a.
{81:6} "In rikphurhai ka lâkhmang a,In leikhawr dom ka pei bok a.
{81:7} Lungzîngin in mi hung ko a,Keiin ka lo san suok cheu a,Ka hung don cheu, ka'n bîkna hmun,Vàn inrum kàra inthok chun;Meriba tuiah ka fie cheu.
{81:8} "Aw ka mihai, ka thu ngai roKa zil mol mol cheu a ni hi,Aw Israel, ngai la ka ti ngei!
{81:9} Ram dang pathien be naw unla,Hnam dang pathien hmaa hrim hrim,Ieng lai khomin kûn ngai naw ro.
{81:10} Aigupta a'nthok thuoisuoktu,LALPA in Pathien chu ka na,In bâu ka ro, chawm ka ti cheu.
{81:11} "Sienkhom ka mihai chun ka rawl,An ngàithlàk nuom ta si naw a;Israel chu ka hmaa hin,A hung tlu lùt nuom ta dêr nawh.
{81:12} An lùlul nasa êm leiin,An thu'n ka'n tlattir tah a nih.
{81:13} "Ka mihaiin ka thû ngaiin,Israelhan ka lampui hi,Hung hraw nawk chu ni hai sien la,
{81:14} An dohai chungah kut rolin,Ka hnèpêk nghal ding a ni bah!
{81:15} LALPA theidàtu hrim hrim chu,A hmaah ti'n inkon an ta,Chatuonin hremna tuok an tih.
{81:16} Nangni ruok chu, bù lai poaBu tha tak le lungpui khuoizu'n,Hung chawmin hrâi tlai ka ti cheu".
{82:1} Pathien chu pungkhawm ropui lai,Rorêlna inpuiah thungin,Pathienhain chungah ro a rêl:
{82:2} Indik naw taka ro rêlin,Ieng chen top am mi suolhai chu,In ditsak zui pei ding a na?
{82:3} Fahrà retheihai san unla,Mi pasiehai le nêkchèphaiChanvo chu humpêk tlat hlak ro.
{82:4} Chàu le tlasamhai san unla,Mi rilohai lakah hum ro.
{82:5} "Ieng khom an hriet tawl dêr naw a,Hrietthiemna ieng khom an nei nawh.Thimtham hnuoiah an inmai a,Khawvel innghatna lungphumhai,An hnìng dur dur el a ni hi.
{82:6} "Chuongchun hieng hin ka hril tawl a:'Nangni hi pathienhai in na,Chunghnungtak nauhai chu in nih.
{82:7} Nisienlakhom, mihriem angin,Nangni khom la thi vêng in ta,Lalhai angin tlawm vêng in tih'".
{82:8} Aw Pathien, nang hung tho suok la,Hnuoi chunga hin ro hung rêl rawh,Hnam po po i ta an ni si.
{83:1} Aw Pathien, to zing naw la,Aw Pathien, rè tok tok naw.
{83:2} I hmêlmahai inhrosain,An lu an lei but but el hi!
{83:3} I mihai chu vervêk tak a,An bei dàn ding an phan rûk a;I ditsakhai chu an phierrûk.
{83:4} "Hung ro, an hnam nuoi bo ei tiu,Israel hnam bo song raw se"Tiin an inhawr khawm a nih.
{83:5} Thangruolin thu an phierrûk a,Do ding che'n an inthukop a-
{83:6} Edom mihai, Ismail thla hai,Moab mihai, Hagar thlahai.
{83:7} Gebal, Amon, Amalek hai,Filistin le Tura mihai,
{83:8} Lota thlahai chu san dingaHung inthok Asuria mihai.
{83:9} Midian mihai i thaw ang khan,Anni khom hi hung thaw ve rawh,Kison ruoma Sisera leJabin hai i thaw ang el khan,
{83:10} Endor khuoa i sukhlumhai,An ruong chu hmunhnok ang ela,Hnuoia peihawn a ni ang khan.
{83:11} Oreb le Zeba hai angin,An mi lienhai chu hung siem la,Zeba le Zalmon hai angin,An lalhai chu hung siem bok rawh.
{83:12} "Pathien ram dit lai ngei el chu,Hluo suokpêk ei tiu" an ti si.
{83:13} Aw ka Pathien, anni rawi chu,Kokbong angin hung lèn hmang la,Bu si inlêng ang chang raw se.
{83:14} Meiin rampui a lem angin,Mei chokin tlâng a kàng angin,
{83:15} Thlisiein inhnottir tawl la,Thlipuiin nuoi hrep tawl raw se.
{83:16} An hmài inzaknan inkhum la,LALPA, i hming lam tàng an tih.
{83:17} Inzakin muolpho rop hai sien,Hming se nengin bohmang raw se.
{83:18} I hming JEHOVAH hi zong sien,Nang chauh hi khawvel pumpuia,A Chunghnungtak i nizie hi,Hung hre vê tawl tah raw hai se.
{84:1} Iengkim LALPA, i chèngna chu,A va hang mawi chuong ngei de aw!
{84:2} LALPA, i tuolzawl hi ngaiin,Ka thlâ hi a'n uoi ngawi ngawi a,Pathien hring chu ngaia kûrin,Ka taksa le lungril a'n rûm.
{84:3} Iengkim LALPA, ka Laltak leKa Pathien maichàm vêla chun,A tuihai op kêuna dingin,Chongzong hmanin bû a nei a,Pelêu khomin bû a sep hlak.
{84:4} I in luma chêngtuhai chu,An va hang hamtha lawm lawm de!An inpàk tawp thei ngai naw che.
{84:5} I hràtnaa innghattuhai,Lungrila Zion tieng pana,Biekzintuhai chu an hamtha!
{84:6} Bakao varuom hraw hai sien khom,Tuihnâr hmunah a'n changtir a,Favang ruotui a'n tling puou hlak.
{84:7} An kalchawi a zâng tul tul hlak,Zion tlânga Pathien hmaa,An rênga an inlang chenin.
{84:8} Iengkim LALPA, ka hnìna hi,Nangman mi lo ngàithlapêk la,Jakob Pathien, i na dawin,Ka hnìna lo ngàithla hrâm rawh.
{84:9} Kan phaw Pathien, mi zuk en ta,I hriek nàl hi hung ditsak rawh.
{84:10} I tuolzawla ni khat chêng chu,Hmun danga ni sâng chèng nêkin,Nasa takin a tha lem a;Mi suol ina khawsak nêkin,Pathien ina kot vêngtu ni,Kei chun ka thlang lem dai a nih.
{84:11} LALPA chu ka nisâ le phaw,Ditsakna le chawimawina hai,Mi vûr rop hlaktu chu a nih.Lam indik hrawtu ta dingin,LALPAN thil tha a'n ro ngai nawh.
{84:12} Iengkim LALPA, nangma chunga,Innghattu chu a hamtha hlak.
{85:1} Aw LALPA i ditsakna chu,I ramah hung inlangtirin,Jakob i sukhmuingil nawk tah.
{85:2} I mihai suolna ngàidamin,An suolhai i'n khum hmang a.
{85:3} I lungsen chu inkei deiin,I lungpuomna i lâkkìr tah.
{85:4} Mi Sandamtu aw kan Pathien,Nangin mi hung tungding nawk la,Kan chunga i lung ni nawna,Mi hung la hmangpêk hrâm rawh khai!
{85:5} Kan chunga chauh lungsen loin,Suon hung pei dinghai chunga khom,I lungsen a rè naw ding maw?
{85:6} I mihai hi nangma chungah,Kan hung hlim nawk theina dingin,I mi chokhar nawk naw ding maw?
{85:7} I hmangaina chuoi ngai lo chu,Kan chungah inlangtir nawkin,Mi hung sandam rawh, aw LALPA.
{85:8} LALPA Pathienin ieng thû am,A hril ka ngàithlâk ding a nih:Suola an kîr nawk naw phot chun,A mihai le mi thienghlimhai,Lungrila pantuhai kuomah,Inremna thuthlung a tiem a;p
{85:9} Ei rama hin a ropuina,A hung chêng zing theina dingin,A tîtuhai chu ieng lai khom,Sandam dingin a'n pei zing hlak.
{85:10} Hmangaina le ringumna haiHung luong khawm diel diel tâng an ta;Indikna le inremna haiInkuoin infawp ton an tih.
{85:11} A ram leilungah ringumna,A tharin indawn suok a ta,Indikna chu vàna inthok,Hung inzàm thla ngei bok a tih.
{85:12} LALPAN thil tha'n mi vûr a ta,Ei ram tharsuok hnienghnâr a tih.
{85:13} Indikna chun hmâ thuoi a ta,A lampui ding buotsai a tih.
{86:1} Aw LALPA, i na lo daw la,Ka kona chè mi hung don rawh,Rethei le pasie ka ni hih!
{86:2} I ta dingin ka hung inpèk,Ka hringna mi vêng himpèk rawh.Nangma ringtu, i siehlaw hi,Nangin mi hung san him ngei rawh,Nang ka Pathien i ni si a.
{86:3} Aw LALPA, mi lunginsiet rawh,Sùnnithlâkin ka ko chê hi.
{86:4} I siehlaw hi mi sukhlim la,LALPA i kuom tieng ka hung nghà.
{86:5} LALPA, i va tha ngei de aw,Ngaidam dingin i'n pei zing a, Nangma lamtu taphot chungah,I hmangaina a chuoi ngai nawh.
{86:6} LALPA, ka tongtai ngàithla la,Zàngaina ngêna ka ko hi,Mi lo ngàithlapêk hrâm rawh khai.
{86:7} Beidonga ka ko chàng chein,Nangin i mi don hlak si a.
{86:8} Aw LALPA, pathienhai lai hin,Nang ang tu khom an um dêr nawh;I thaw ang thaw thei an um nawh.
{86:9} I siem hnam tinrêng hai chun,I hmaah hunga chawibiekin,LALPA i hming chawimawi an tih.
{86:10} Nang chu i ropui takzet a,Thil mak tam tak i thaw hlak a,Nang chauh hi Pathien chu i nih.
{86:11} LALPA, i dàn mi'n chûktir la,I thutakah kal chawi ka tih;I hming ka tî zing theina di'n,Lungril sakhat mi'n puttir rawh.
{86:12} Ka lungril po poin LALPA,Inpâk ka che, aw ka Pathien,Kumkhuon i hming chawimawi ka tih.
{86:13} I mi hmangaina a'n thûk a,Seola liem thla el ding kha,Nangin ka thlâ i san suok tah.
{86:14} Aw Pathien, mi uongthuonghai leNangma poisa lo nunrawnghan,Beiin mi that an tum a nih.
{86:15} Sienkhom LALPA, nangma ruok chu,Mi ngilnei le hmêl tlâi êm èm,Lung inuoi le hmangaina hauh,Pathien ringum tak el i nih.
{86:16} Zàngaiin ka tieng hung ngha la,I siehlaw hi hung sukhrât la,I siehlaw nu nau hi san rawh.
{86:17} Ka hmêlmahai hmu hoia ngei,Ka chunga hin that insuo la,Inzakin an hmài thûm raw se.LALPA nang chu mi thangpuia,Mi thlamuongtu i ni si a.
{87:1} Ama tlâng thienghlima ngèi chun,LALPAN a khawpui a'n din a,
{87:2} Jakob thlahai khuo po nêkin,LALPAN Zion a ngàina lem.
{87:3} Pathien khawpui, i chanchin hi,An va hang hril ropui ngei de!
{87:4} "Ziona pieng ngei a ni hih"Tia an hril ka hriet lai chun,Aiguptaq le Babulon hai,Filistin hai le Tura hai,Ethiopia hai khom an thang sa.
{87:5} Zion chungthuah mihaiin,"Hi khom, kha khom kha a pieng a",Tiin la hung hril vèl an ta;Chunghnungtakin namnghet a ta,
{87:6} LALPA hming ziekna bû ngèiah,"Hi taka pieng" ti'n ziek a tih.
{87:7} Hla phuoktuhai le lâm mihan,"Ka iengkim hnâr Zion a nih"Tia sakin la lâm an tih.
{88:1} Mi sandamtu LALPA Pathien,Sùn-zànin nang ka ko che hi,
{88:2} Ka tongtaina i kuom tlung sien,Ka hnìna lo ngàithla hrâm rawh.
{88:3} Ka thlâ hi buoinan a chîm a,Thlàn koa ngîr ang kan tah hi.
{88:4} Thlàn khura liem dinghai laia,Tiem sa ka lo ni ta hiel a,Thâ hlekte khom ka nei ta nawh.
{88:5} Mithi laia an mâksan tah,Thlàna zâl ruonghai ang ka nih.Chuonghai chu i hriet ta naw a,I lakah sàt thlâk an ni tah.
{88:6} Thlàn mong dàpah i mi sie a,Hmun inthim sà tawpkhawka chun.
{88:7} I lungsennan mi del dein, A sosâng chun a mi chìm vèl.
{88:8} Ka ruol thahai i mi làkpèk, Anni pangzat mi'n hlawtirin,Che thei loin i mi khuokhir.
{88:9} Lungngaiin ka mit a'n vâi a,Nangma tieng ka kut hung pharin,Ni tin ka ko che aw LALPA.
{88:10} Mithihai ta dingin thil mak,I thawpèk hlak rêng am a ni?Mithi tahnung hung tho nawkin,An inpâk chê i ringa maw?
{88:11} I hmangaina thlànah hrilin,I ringumna sietna khurah,Puongin a um rêng rèng hlak maw?
{88:12} I thilmak thawhai hmun thimah,Hmu thei a ni hlak am a ni?Hriet zing hlaw ta lohai ramah,I'n dikzie an hriet phàk ding maw?
{88:13} LALPA kei chun ka ko che hi,Tuk tin ka hnìna a hung tlung.
{88:14} Ieng dinga kei mi pei thla a,LALPA i hmêl i thup a na?
{88:15} Ka tleirawl a'nthok tuor tanin,Ka thi vàng váng châng a tam a;I tibaiumnan mi manin,Beidong takin ka um hlak kha.
{88:16} I lungsennan a mi nuoi a,Ka tìna che'n ka châu se tah.
{88:17} Tui angin an mi chìm ni tin,Ka vêlin an mi'n huol khum hlak.
{88:18} Ka ruol bul le ka lainahai,I mi làk hmangpêk dai si a,Thim hi ka ruol nei sun an tah.
{89:1} LALPA hmangaina ropui chu,Kumkhawtluongin inpâk ka ta,Suon po po lai i ringumzie,Ka bâu ngeiin puong dar ka tih.
{89:2} I hmangainan kumtluong a daih,I ringumna vàn ang a nghet.
{89:3} "Ka mi thlang kuomah thu ka thlung,Ka siehlaw Davida kuomah:
{89:4} 'I thlahai lal ni pei an ta,An suonhai khom inlal peiin,Lalna hluo pei an tih' tiin".
{89:5} Vànvêla hai khin aw LALPA,I ropuina an inpâk a,Mi thienghlimhai pungkhawmnaah,I ringumzie an inpàk hlak.
{89:6} Thangvànah nangma tluk LALPA,Tu dang hrim am an um thei a?Vàn mihai lai khin nangma tluk,Tu dang hrim am an um thei ding?
{89:7} Vàn mi thienghlim thungkhawmhai lai,Pathien hi ti a um tak a,Ama kîl vêltu po po lai,LALPA a mak râpum tak bok.
{89:8} LALPA Iengkim Pathien ang hi,Mi tu dang am an um hrim a?LALPA, nang chu i ropui a,I ringumnan a'n huol vèl che.
{89:9} Tuipui hrâng buon buon chunga khom,Nang chu rorêltu i ni a,Tui fawn sâng khom i hal rè hlak.
{89:10} Mithi ruong zâl ang top elin,Nangin Rahabr i sir sop a,I bân tha hrâtin hmêlmahai,I vai dar chum chum tawl si a.
{89:11} Vànhai i ta, hnuoi khom i ta,Khawvel le a sûnga umhai,Nangma siem vong an ni si a.
{89:12} Sim le hmar khom i siem an na,Tabor le Harmon tlâng khomin,Nangma chawimawina hla an sak.
{89:13} I bân thâ a hrât êm êm a,I voi tieng thà a hrât hle a,I chang tieng thâ a hrât nawkzuol.
{89:14} Indikna le rorêlna fel,I lalthungpha lungphum an na;Hmangaina le ringumna chu,I hmatawnga i hmang an nih.
{89:15} LALPA, nangma chawimawi nachang,Hretuhai chu an ham a tha,I hmêl ênga lêng hlaktu chu.
{89:16} I hming lawmin an hlim ni tin,I felna chungah an lawm hlak.
{89:17} An ropuina-hrâtna i na,I ditsakna an dong leiin,Kan kì khom a mawi a ni hi!
{89:18} Kan phaw hi LALPA ta a na,Kan lal khom Israel Mi ThienghlimTâ ngèi el chu a lo ni si.
{89:19} I mi ringumhai chu zêlin,Kha hma khan thu i lo hril a: "Pasaltha chu hràtnan ka'n thuom,Nêlvai laia ka thlang suok bìk,Tlangvâl ngèi chu ka chawi sàng tah.
{89:20} Ka siehlaw David ka hmu suok,Ka hriek thienghlim chu ka nàl a;
{89:21} Ka hrâtnan inthuom zing ka ta,Ka kutin sukhrât zing ka tih.
{89:22} Hmêlma hnuoiah kûn naw ni a,Mi suolhan nêksawr bok naw nih.
{89:23} A hmêlmahai hnèpêk ka ta,A hmaah vaw thlu tawl ka tih.
{89:24} Ka ngilneina le ringumna,A kuoma chun um zing a ta,Ka hming leiin a kî khom chu,Chawi sângin la um pei a tih.
{89:25} Tuipui chungah thû nei a ta,Vadungpui chen inlal a tih.s
{89:26} Ama chun, 'Ka Pa, ka Pathien,Ka Lungpui le ka SandamtuI nih' tiin mi ko a tih.
{89:27} Ka nau lutìrah siem ka ta,Hnuoia lal po pohai lai hin,Chawimawi hlaw tak la nîng a tih.
{89:28} Ama chu hmangai zing ka ta,Ka thuthlung hi inkhêl naw nih.
{89:29} A thlàhai inlal pei an ta,Vànhai um sûng chun a ramin,Kin ni hrim hrim nei ngai naw nih.
{89:30} "A nauhan ka Dàn hi hnawl a,Ka thu suokhai an zawm naw a,
{89:31} Ka thupêkhai an ngâinêp a,Ka dàn pêkhai an zawm naw chun,
{89:32} An suolna leiin hrem ka ta,An bawsietna leia hrîkin,Vuokna hmolin hlap tawl ka tih.
{89:33} Sienkhom ka hmangaina ruok chu,A lakah la kîr ngai nawng ka ta,Ka ringumna kei kîr naw ning.
{89:34} Ka thuthlung sût ngai nawng ka ta,Ka bâu suok inphat ngai naw ning.
{89:35} 'Davida hlêm ngai naw ningah'Tiin ka hming thienghlim sâlin,A tawp chen dingin ka'n tiem a:
{89:36} A thlahai mang ngai naw ni a,A lalna nisa ang tloin,Ka hmaa hin nghet zing a tih.
{89:37} Chung sorthla khi a um sûng chun,A ram a kin ngai naw dingzie,Hrepuitu dik ni zing a tih.
{89:38} Sienkhom, i hriek nâl chu hnawlin,A chungah i lung a sen a.
{89:39} I siehlaw kuoma i thuthlung,Sûtin a lallukhum khum chu,Hnuoiah i pei hawnpêk si a.
{89:40} A kul banghai i thiekpèk a,A kulbinghai i sukchim vong.
{89:41} A hung taphotin an rok a,An sevêl ramhai nuizatbùr,A lo inchang el ta si hi.
{89:42} Dotuhai kut i sukhràt a,Hmêlma lawmsà an inchang tah.
{89:43} A kawlhnâm i sukmawlpêk a,Indonaah i san ta nawh.
{89:44} A ropuina chu lapêkin,A lalthungpha khom hnuoi chàrah,Nangin i pei thalpêk dêr a.
{89:45} A tlangvàl sûng khom kei tawiin,Inzakna puon i'n siltir si.
{89:46} Ieng chen rau am ie aw LALPA,I hmêl i mi thuppèk ding chu?I lungsen hi meichok angin,Ieng chen am a'n hlap ding a na?
{89:47} Ka nun tawizie mi dawnpêk rawh.Tep lo mei meia mihriemhai,I mi hang siem el hi chu aw!
{89:48} Mihriem pieng tah a tu hrim am,Thi lo ding an um ta hlak a?Tu am Seol pumpel thei ding?
{89:49} LALPA, i hmangaina hmasak,David kuoma ringum ding a,I'n tiemna kha iem an ta le?
{89:50} I siehlaw an nuisaw dàn hi,Hung theinghil lul naw rawh LALPA,Hnam danghai endong le hmusit,Ka tuor inrim dàn po po khom.
{89:51} I hriek nâl hi hmêlmahaiin,A fèna photah aw LALPA,Hmusitin an cheksol a nih.
{89:52} LALPA kuomah kumkhawtluongin,Inpâkna chu um zing raw se.Amen, Amen.
{90:1} LALPA, nang chu suon po po a,Kan chèng himna in chu i nih.
{90:2} Tlânghai i hung indin suok hma,Hnuoi le khawvel i siem hma daih,Chatuon a'nthok chatuon chenin,Nang chu kan Pathien i ni si.
{90:3} "Kîr ro, hriem nauhai" i ti phâ,Pilvutah kan kìr nawk diel hlak.
{90:4} I ngaia chun kum sângkhat khom,Zani liem tah ang chauh a na,Zân vêng khat ang chauh a ni si.
{90:5} Tui lien angin i lèn hmang a,Thang khat insìm ang chauh a na,Zîngkàra hlo mawng ang a nih;
{90:6} A'n thang lien a, a hung pàr a,Zàn tieng vuoiin a rêm nawk hlak.
{90:7} I lungsenin a mi hlieu a,I lung chokin a mi thlabàr.
{90:8} Kan bawsiethai i hmu vong a,Kan suol thaw rûkhai chen khomin.
{90:9} I lunginsenna hnuoia chun,Kan ni tin nun hi a liem a,Beidong inthuok bong hak ang hin,Dam lai ni hi kan hmang zo hlak.t
{90:10} Kan dam sûng chu kum sawmsarih,Hrisel leiin kum sawmriet khom;Dam sawt chu rimsik tuor sawtna,Lungngai sawtna chauh a ni si.Inrangtakin a liem hmang a,Kan vuong hmang nawk diel hlak a nih.
{90:11} I lungsen natzie hre phâk a, I tium anga ti nachâng,Hre phâk tù hrim am an um a?
{90:12} Kan dam lai nihai tiem dan dik,uNangman mi hung inchûktir rawh,Lung var kan nei phàna dingin.
{90:13} Aw LALPA, hung ngha kîr ta rawh.Ieng chen am i mi tosan ding?I siehlaw hi lunginsiet rawh.
{90:14} I hmangaina chuoi ngai lo chun,Zîngkâr hin mi hung hrâi tlai rawh,Kan ni tinhai chu hlim taka,Kan intawi liem theina dingin.
{90:15} Rinumna le thil tha nawhai,I mi'n tuortir hun chen hû bèk,Hlimnain mi'n chènchiltir rawh.
{90:16} I siehlawhai mithmua ngei,I thilthawhai inentir la,An suon le pàrhai kuoma khom,I ropuizie hi puong lang rawh.
{90:17} LALPA Pathien ditsakna chu,Kan chungah vûrin um sien la,Kan kut sinthaw hung suknghetin,Kan kut hi mal hung sawm raw se.
{91:1} Chunghnungtak thla hnuoia khawsa,Iengkimthawthei bula chêngtu'n,
{91:2} "Ama chu ka'n bîkna kulpui,Ka ring Pathien ngei chu a nih"Tiin LALPA thu puong ka tih.
{91:3} Châng a'nthokin san suok a chê,Hripui tium lak a'nthokin.
{91:4} I chung zawnah thla zâr a ta,A thla hnuoiah inbîng i ta,A ringumna chu i phaw leI kul dài lo ni tâng a tih.
{91:5} Zàn thim râpum ti nawng i tih,Sùna thal inlêng velhai khom;
{91:6} Zàna vètu che hrilênghai,Sûn changa hripui lêng lakah,Sietna ieng khom ti naw ti nih.
{91:7} I voi tieng a sâng têl tluin,I chang tieng sîng têl tlu sienkhom,Tawk ve naw hrim hrim a ti che.
{91:8} Mi rilohai a hrem dàn chu, I mit ngeiin la thlír i tih.
{91:9} Chunghnungtak rûnpuiah chêng a,Ka bêl LALPA i bêl ve chun,
{91:10} Thil tha loin nang nawng a che,Sietnan tlâkbuok bok naw ni che.
{91:11} Vântirkohai thu pêng a ta,I lam tinah vêng an ti che;
{91:12} Kutin chawi kâng an ti che a,Lungah i kè sui naw ti nih.
{91:13} Sakeibaknei le rûlriel hai,I kèin la sir dêng i ta,Sakeibaknei vânglai ngei chu,Rûlpui leh la sir dèng i tih.
{91:14} LALPA chun hieng ang hin a tih:"Aman a mi hmangai leiin,Ama chu san suok ngei ka ta, Ka hming a pom tlat hlak leiin,Ama chu humhal tlat ka tih.
{91:15} Mi ko a ta, lo don ka ta,Harsatnaah umpui ka ta,San suok ka ta, chawimawi ka tih.
{91:16} Dam sawtnan suklungawi ka ta,Ka sandamna chu hmûng a tih."
{92:1} LALPA inpâk hi a tha,Chunghnungtak hming chawimawi a,Zâi le rimawi rem dâm hi.
{92:2} Tûk tin a ngilneinahai,Zàn tin a ringumziehai,
{92:3} Tingtang hrui sawm neihai lePerkhuong rimawi hrang hrang a,Inpâk le puong an hoi ngei!
{92:4} Aw LALPA, i thilthawin,A mi sukhlim êm êm a,I kutsuokhai ka hmuin,Lawmin hlim zâi ka vawr hlak.
{92:5} I kutsuokhai aw LALPA, An va ropui lawm lawm de!I ngaituo a va'n thûk ngei!
{92:6} Intlawin an hriet phàk nawh,Invêtin an man phàk nawh.
{92:7} Mi suolhai chu hlo ang a,Hung inthang duong hlut hlutin,Vul chuoiin pâr hlak sienkhom,Bohmang song ding an ni si.
{92:8} Sienkhom, nang chu aw LALPA,Kumkhuon chawi sâng i ni zing.
{92:9} I hmêlmahai chu LALPA,Chieng takin bohmang an ta;Thil suol thawtu po po khom,Nangin sukdar vong i tih.
{92:10} Tumpâng ki mawi ang elin,Ka kî hi i cheimawi a,Hriek tha i mi nâl bok a.
{92:11} Ka hmêlmahai tlawm lai khom,Ka mitin a hmu zing a,Mi beituhai siet thu khom,Ka nâin a lo hriet zing.
{92:12} Mi thahai chu tûm thing ang,Hung inthang hlut hlut an ta,Lebanon tlânga sidarThing angin inthang an tih.
{92:13} LALPA ina phunhai chu,A tuolah inzâr an ta,Hung inno hlut hlut an tih.
{92:14} An upa hle hnung khomin,Kûr thlek thlukin ràng an ta,Hring inno nghuol zing an tih.
{92:15} LALPA chu mi ngîl a na,Ka'n bîkna Lungpui a na,Amaah rîtlona hrim,A um ngai nawh ti thu hi,Puongin hril dar hlak an tih.
{93:1} Ropui taka incheiin,Hrâtna thuoma inbelin,LALPA chun ro a rêl a,Inhning thei dèr lo dingin,Khawvel hi a rem nghet a.
{93:2} Tiena tlânga inthokin,I lalthungpha i'n din a,Nang chu chatuon mi i nih.
{93:3} Aw LALPA, tuifinriet chu,Hung infawn ri hlup hlupin,An inhlap thlèr puot puot a.
{93:4} Tuifawn insok rihai leAn inhlap dar ri nêkin,Vàn sànga um LALPA chu,A ropui lem dai si a.
{93:5} Aw LALPA i thusuok chu,Kumkhawtluongin a nghet a,I chèngna sukmawitu chu,I thienghlimna hi a nih.
{94:1} Phuba latu, aw LALPA, Phuba latu, aw Pathien, Hung inlang ta rawh, Pathien!
{94:2} Leihnuoi chunga Rorêltu,Hung thoin ro hung rêl la,An phù tawk ang hû peiin,Chapohai hi thungrul rawh.
{94:3} Aw LALPA, mi suolhai hi,Ieng chen rau am hlàng i ta,Ieng chen hiel am an hlim ding?
{94:4} Chapo takin an tong a,Thil suol thaw chîngtuhai hin,Uong chin tawk hrim an nei nawh.
{94:5} Aw LALPA, mi suolhai hin,I mihai an sir sop a,I rochanhai an nèksawr.
{94:6} Hmeithai le ram dang mihai,An nuom nuomin an phil a,Fahràhai an that pei bok.
{94:7} "LALPA chun hmu hlak a tim!Israelhai Pathien chun,A ngaisak nawh" ti'n an hril.
{94:8} Mi intlawhai, ngaituo ro,Ieng tik am var suok in ta?
{94:9} Nakawr siemtun hre loin,A um in ring réng rèng maw?Mit siemtun hmu thei loin,A um in ring réng rèng a?
{94:10} Hnam thununtu'n hrem loin,An suo in ring réng rèng maw?Mihriem zirtirtu meu chun,Hrietna a tlasam ding maw?
{94:11} LALPAN mihriem ngaituohai,Iengkim a hriet fai vong a,Ieng mà lo el a ni khom,A hriet chieng èm ém a nih.
{94:12} Aw LALPA, i thununhai,I dàn i zirtirhai chu,An va hang hamtha de aw!
{94:13} Mi suolhai tlâkna ding khur,Tlâkhol an cho lai chen khom,Buoina laka inthokin,Chawl hadamna i pêk hlak.
{94:14} A rochan le a mihai,LALPAN thlàthlam nawng a ta,Mâksan tawl ngai bok naw nih.
{94:15} Mi fel kutah rorêlna,Inhlàn kîr ni nawk a ta,Lungrila mi ngîl poin,Chu chu tawmpui seng an tih.
{94:16} Mi suolhai chu do dingin,Tu am hung pen suok a ta?Mi rilohai laka chun,Tu'nam mi hum ngam a ta?
{94:17} LALPA chu mi thangpuitu,Lo ni hlauh naw sienla chu,Fam khuoah chêng tàng ka tih.
{94:18} "Ka sir an phet" ti charin,LALPA, nang chun hmangainan,I mi chel ngîr nawk hlak a.
{94:19} Ka beidong lungzîng laiin,Hnêmin i mi sukhlim hlak.
{94:20} Mi chunga phurrik siemtu,Rorêlna indik naw chu,Nang leh an inkop thei nawh.
{94:21} Mi fel chu an bei hron a,Poi tawk lo chu thi dingin,Thiem naw an inchangtir hlak.
{94:22} Sienkhom LALPA Pathien chu,Ka kulpui le lungpui bèl,Ka'n humhimna a ni si.
{94:23} Aman an suolnahai chu,La hung thungrul ngei a ta,An rîtlonahai leiin,Anni chu nuoi hmât a ta,LALPA ei Pathien ngei chun,Anni chu nuoi bo a tih.
{95:1} Hung ro, LALPA chawimawiin,Hlim takin hla sak ei tiu;Ei sandamna Lungpui chu,Inpâkin khêk suok ei tiu.
{95:2} Lawmthu hrilin a hmaah,Hlimin hung inkhawm unla,Inpâkna rimawi remin,Hlim takin chawimawi ei tiu.
{95:3} LALPA chu Pathien ropui,Pathienhai po po chunga,Laltak chu a ni si a.
{95:4} Hnuoi pilrilv le tlâng insàng,A kuta um vong a nih.
{95:5} Tuipui hi a tâ a na,Aman a siem vong a na,Khawmuol khom a tâ a na,Aman a'n din vong a nih.
{95:6} Hung unla, chibai bûkin,Mi Siemtu LALPA hmaah,Dingthathuona bokkhupin,Ama chu chawibiek ei tiu.
{95:7} Ama ei Pathien a na,Eini khom a rama tla,A enkol beram ei nih.Voisun a rawl in hriet chun,
{95:8} Meribaa ang el khan,In lungril sukngar naw ro, Mesa thlalêra ang khan.
{95:9} Chu chun in thlàtuhaiin,Ka thil thawpêk hmu zingin,Ensinin an mi fie a.
{95:10} Kum sawmli sûng zet el chu,An chungah ka lungsen a,"An lungril a fè suol a,Ka ditzawng khom an hriet nawh"Tiin ka lo hril hlak a.
{95:11} Lungsenin tong kân khàm a,"Pèk ka tiem chawlna ram chu,Lût thei naw ti niu" tiin.
{96:1} Hla thar LALPA rempêkin,A'n pàkna hla chu sak ro,Hnuoi hmun tinah zâi remin, LALPA inpâkin sak ro.
{96:2} LALPA kuomah hla sakin,A hming chu inpâk unla,A sandamna thu hrilin,Sûnni tinin puong dar ro.
{96:3} A ropuizie thu hrilin,Hnam tin lai puong dar unla,A thilmak thawhai khom chuMi tinrêng lai hril dar ro.
{96:4} LALPA chu a ropui a,Inpâk tlak takzet a nih.Pathien dang po po nêkin,Ama tì tak ding a nih.
{96:5} Hnam danghai pathienhai chu,Mi lem mei mei an ni a,Sienkhom ei LALPA ruok chu,Vànhai siemtu a ni si.
{96:6} A hmaah ropuina leChawimawina chu a som a,Thilthawtheina le mawinan,A hmun thienghlim chu an nghâk.
{96:7} Hnam tin chi tina mihai,Ropuina le hràtna hi,LALPA zàr a nih hrein,Chawimawina ama pe ro.
{96:8} A hming ropuizie phûin,Chawimawina LALPA pein,In thilpêkhai hung chawiin,A tuolzawla chun hung ro.
{96:9} ​Thienghlimna thuom inbelin,LALPA hung chawibiek unla,Hnuoia chênghai po po khom,A hmaah inthin raw se.
{96:10} "LALPA chun ro a rêl ie.Hnuoi hi inhnîng lo dingin,Aman a rem nghet tlat a.Mi tin chungah fel takin,Ro a rêl ding a ni si"Tiin hnam tin hril vel ro.
{96:11} Vànhai, hlim zâi vawr unla,Hnuoiin lawm hla rem raw se;Tuifinriet le a sûngaUmhai khêk dur dur raw se.
{96:12} Ram le a sûnga umhai,Hlimin lawm seng raw hai se,Ramngaw thinghai chen khomin,Lawm hla sakin khêk raw se.
{96:13} Hnuoi chungah ro rêl dingin,LALPA a hung mèk a nih;Khawvel chungah fel takin,Ro chu hung rêlpêk a ta,Indik takin mi tinrêng,An chungthu rêlpêk a tih.
{97:1} LALPA chun ro a rêl ie,Hnuoi hi lawmin hlim sien la,Thlierkârhai khom hlim raw se.
{97:2} Sûm le thim mupin a'n tuom,A lalthungpha nghatsan chu,Rorêlna indik a nih.
{97:3} A hmaa meichok lawn chun,A hmêlmahai a lem zo.
{97:4} A kawlphe'n khawvel a ên,Hnuoiin a hmuh, a'n thin hawp.
{97:5} Tlânghai chu khuoihlu angin,LALPA hmaah an zop thla,Hnuoi hmun tin LALPA hmaah.
{97:6} Vànhan a felna an puong,Khawvela hnam po poin,A ropuizie chu an hmuh.
{97:7} Milem betu po po leMilim hmang lo suongtuhai,Inzak takin a siem tawl.Ama be ro, pathienhai!
{97:8} Zion-in a hriet, a lawm,Judai ram khaw tinhaiin,I rorèlna thu hrein,An hlim nasa ngei, LALPA!
{97:9} LALPA, hnuoi chung po poa,A Chunghnungtak nang i na,Pathien danghai i khûm vong.
{97:10} Suol theidatu taphot chun, LALPA chu a lawm hlak a,wA mi thienghlimhai vêngin,Mi suol lakah a hum hlak.
{97:11} Mi indikhai chunga chun,Ni êng mawi a'n zâmtir a,Lungrila mi ngîl ta di'n,Lawmna êng a'n zâmtir hlak.
{97:12} Aw, nangni mi indikhai,LALPAA chun lawm unla,A hming thienghlim inpâk ro.
{98:1} LALPA kuomah hla thar sak ro,Thil ropuihai a mi thawpêk;A kut chang tieng bân thienghlimin,Sandamna a hung intlun a.
{98:2} LALPAN hnam tinrênghai kuomah,A sandamna a'n hriettir a,A'n dikzie khom a puong lang bok.
{98:3} Israel sûngkuo ta dinga,A hmangaina le ringumna,A theinghil ngai hrim hrim naw a,Hnuoi kil tawpa chênghai khomin,Pathien sandamna chu an hmuh.
{98:4} Leihnuoia chênghai po poin,LALPA inpâka khêk suokin,Rimawi remin lawm hla sak ro.
{98:5} Tingtang keia rimawi remin,Zâiin LALPA chu inpâk ro.
{98:6} Tawtawrawt le beram ki hai,Mûtin Laltak LALPA hmaah,Lawmna hla remin khêk suok ro.
{98:7} Tuipui le a sûnga chênghai,Insawkin khêk dur dur hai sien,Khawvel le a sûnga chênghan,Chuong ang chun thaw ve raw hai se.
{98:8} Vadunghan kut ben hai sien la,Tlânghan lawm hla sak ruol raw se.
{98:9} LALPA a hung, hnuoi ro rêl din,A hmaah lawm hla rem raw se;Khawvel chungah indik takin,Ro a hung rèl ding a ni si.
{99:1} LALPA chun ro a rêl ie,Hnam tin inthin raw hai se;Cherubim chungah a thung,xLeihnuoi khom inhnîng raw se.
{99:2} Zion-ah LALPA a ropui,Hnam tin chungah an chawimawi.
{99:3} A hming ropui le râpum,Chawimawiin inpàk raw se.Mi thienghlim a ni si a.
{99:4} Aw Lal Ropui le Indik,Iengkim chokruoltu i nih;Jakob sûngkuohai chungah,Indik taka ro rêlin,I felzie i'n langtir tah.
{99:5} LALPA Pathien chawimawiin,A ke bulah chawibiek ro!Mi Thienghlim a ni si a.
{99:6} Mosie le Aron hai chu,A thiempuhai an ni a;A hming lamtuhai lai chun,A thang ve Samuel khom;LALPA hming chu an lam a,Aman a lo don pei hlak.
{99:7} Sûm ngîr a'nthok a biek a,A thusuok le thupêkhai,Anni chun an vong tha hlak.
{99:8} Aw LALPA le kan Pathien,Anni chu i don hlak a;An thilsuol thawhai laka,Phuba latu ni la khom,Israelhai ta dingin,Ngaidamtu Pathien i nih.
{99:9} LALPA Pathien chawimawi ro,A tlâng thienghlimah be ro,Ei biek LALPA Pathien hi,Mi Thienghlim a ni si a.
{100:1} Hnuoi hmun tinah, inring takin,LALPA kuomah lawm hla rem ro.
{100:2} Lawmin LALPA chawibiek unla,Zâi vawrin a hmaah hung ro.
{100:3} LALPA hi Pathien a nizie,A siem le a ta ei nizie,A rama tlâ, a beram ruol,Ei ni ngeizie hi hre fie ro.
{100:4} Lawmthu hrila a kot lûtin,A tuolzawla chun hung unla,A kuoma chun lawmthu hrilin,A hming inpâkin chawimawi ro.
{100:5} LALPA chu a va tha de aw!A hmangaina chuoi ngai lo chu,Kumkhuoin a pângngai zing a,A ringumnan suon tin a dai.
{101:1} I hmangaina le indikna,Inpâkin zâi hla sak ka ta,LALPA, zâiin inpâk ka che.
{101:2} Soisel boa nung thei dingin,Fîmkhur takin kal chawi ka tih. Iengtik am mi hung kan i ta?Dem kai lo lungril chu putin,Ka insûngah khawsâng ka ta;
{101:3} Thil tha naw tieng pangah hrim hrim,Ka mit inlèn ngai naw ningah.Ringduophai thilthaw hrim hrim chu,Ka theida zawng tak a ni a,An mi'n koppui ka phal bok nawh.
{101:4} Mi lungril kawihai hrim hrimin,An mi hung hnaih ka nuom naw a,Thil suol leh inkop thei naw ning.
{101:5} A rûka vênghai dem chîng chu,An bauhai khârpek hmak ka ta;Meng sâng le lungril chapohai, Ka ngai thei zawng mi an ni nawh.
{101:6} Ram sûnga mi ringumhai chu,Ditsak takin cheibawl ka ta,Ka kuomah inchêngtir ka ta,Soisel boa kalchawihai chu,Ka rongbawltuin hmang ka tih.
{101:7} Tu khom mi hlêm hmang hrim hrim chu,Ka insûngah chêng naw ni hai;Tu khom khêlhril hmang hrim hrim chu, Ka bula um phal bok naw ning.
{101:8} A ram sûnga mi suolhai chu,Tûk tinin hmet dei tawl ka ta,LALPA khawpuia inthokin,Suol thaw chìnghai hnot suok ka tih.
{102:1} LALPA, ka tongtai ngàithla la,Ka hnìna'n i kuom tlung raw se.
{102:2} Beidong taka ka um lai hin,Ka lakah i hmêl thup naw rawh.Keima tieng i nâ hung daw la,Ka koin mi hung don nghal rawh.
{102:3} Ka dam sûng nihai hi damten,Meikhu ang an inzâm ral a,Thuka thingthu hring kàng angin,Ka rù le chânghai an inùt.
{102:4} Hlobet sir hmât vuoi hnung angin,Ka lung a koi inhmât vong a,Fâk le dawn ka zong pei tah nawh.
{102:5} Ka beidong inrùmna leiin,A rù khât chauh ka lo ni tah.
{102:6} Thlalèr tuivalongy ang ka na,Khaw ram simbuk ang el ka nih.
{102:7} In chung sîpa chongzong fu fâlAngin ka ngha vêl lep lep a.
{102:8} Hmêlma'n ni tin mi deusawin,Ka hming inriem khumnan an hmang.
{102:9} Bu-a ka ring chu vut a na,Ka dawn khom mitthli pol a nih.
{102:10} I lungsen so insàng leiin,Khai dokin sirah i mi hnawl.
{102:11} Ka hringnun hi zàn tieng hlim thla,Ral nawk el hlak ang hi a na,Hlo hnâ angin ka vuoi zo tah.
{102:12} Nang chu LALPA, chatuon chenin,Lalthungphaah in thung leiin,Ruolthar hung pei dinghai lai khom,I hming rè ngai hrim hrim naw nih.
{102:13} Thoin Zion lunginsiet la,Ditsak hun a ni takzet a,Hun bituk khom a tlung ta hi.
{102:14} I siehlawhan a lung bang chen,An ngainain an lungdum a;A pilvut chen an lunginsiet.
{102:15} Hnamhan LALPA hming ti sien la,Hnuoia lalhai po po khomin,A ropuina chu ti raw se.
{102:16} LALPAN Zion tungding a ta,Ropuina leh inlang a tih.
{102:17} Vâkvàihai tongtaina LALPAN, Donin ngaisakpêk tàng a ta,An thil hnì lo hmusit naw nih.
{102:18} Thang la hung thar peihai ta di'n,Hieng thuhai hi inchik tha la,Suon la hung pieng pei dinghaiin,LALPA an inpàk theina din.
{102:19} A hmun insàng vàn a'nthokin LALPAN hnuoi a zuk thlîr hlak a,
{102:20} Tânghai inrûm ri ngàithlain,Thi dinga ruothai a san suok.
{102:21} Chuongchun mihan LALPA hming chu, Zionah hril dar tàng an ta,Jerusalem khawzawla chun,A hming hung chawimawi bok an ta,
{102:22} Ram tina mi hung pung khawmin,LALPA chu hung chawibiek an tih.
{102:23} Ka vànglai thà sukkulchoin,Ka nihai khom a suktawi a.
{102:24} Chuongchun, hieng ang hin ka ti a:Aw ka Pathien, ka vànglai hin,Mi la hmang ve naw hrâm raw khai;I kum chun thang tin a dai si.
{102:25} A tirin hnuoi thut i phûm a,Vànhai khom i kutsuok an nih.
{102:26} Sienkhom la thàmral vong an ta,Nang ruok chu um kumkhuong i ta;Puon angin la chul vong an ta,Silfên angin la hnawl i ta,An rêngin la bohmang an tih.
{102:27} Nang ruok chu i pângngai zing a,I kumin kin ni nei naw nih.
{102:28} Kan thlahai chu i ângsûngah,Him takin chêng muong tang an ta,An suonhai khom i ângsûngah,Siem nghetin hung um pei an tih.
{103:1} Aw ka thlâ, LALPA inpâk la,Ka sûnga umhai po poin,A hming thienghlim inpâk raw se.
{103:2} Aw ka thlâ, LALPA inpâk la,Hamthatna a mi pêkhai hi,Theinghil pal ngai hrim hrim naw rawh.
{103:3} Ei suol po po a ngàidam a,Ei natnahai khom a sukdam.
{103:4} Khur a'nthoka mi'n tlan suokin,Lunginsietna a mi'n khumtir.
{103:5} Thil tha tinrênga mi chawmin,Mupuiz angin a mi tuoithar.
{103:6} Thilthawah LALPA a'n dik a,Nêksawrna tuortuhai ta din,Indik takin ro a rêl hlak.
{103:7} A ditzawng Mosie a hril a,Israel mihai kuoma chun,A thilthawtheizie a'n entir.
{103:8} LALPA chu ngilnei le hmêl tlai,A lung khom sen mei mei ngai lo,Hmangaina chuoi ngai lo a nih.
{103:9} Mi a kawk mei mei ngai naw a,A lungsen a pâi zing ngai nawh.
{103:10} Ei suol anga mi thung loin,Ei bawsietna ang phû khomin,A mi thungrul ve ngai bok nawh.
{103:11} Hnuoi nèka vàn an sàng ang hin,Ama tîtuhai chunga chun,A lungsietna chu a'n sâng a.
{103:12} Sak le thlang an inhlat ang hin,Ei bawsietnahai hla takah,A mi sie hmangpêk dai a nih.
{103:13} Pâin nau a lungsiet angin,Ama tîtuhai chunga chun,LALPAN lunginsietna a hauh.
{103:14} Ei pienhmang hi a hriet chieng a,Pilvut el ei nih ti a hriet.
{103:15} Mihriem hi hlobet ang a na,Ram hlo angin a hung pâr a;
{103:16} Thli hung hrângin a lèn hmang a,Tu hriet khom a hlaw ta ngai nawh.
{103:17} Ama tîtuhai chunga chun,LALPA a ngilnei kumkhuo a,A felna khom an tu suon chen,A danglam nawh, a pangngai zing,
{103:18} A thuthlung vong zingtuhai leA thupêk zawmtuhai ta di'n.
{103:19} Vàn sânga khin a lalthungpha,LALPA chun a hang innghat a,Iengkim chungah ro a rêl ie.
{103:20} Nangni a vàntirko hrâthai,A thu le ditzawng zawmtuhai,,LALPA chawimawiin inpâk ro.
{103:21} A rongbawltu vàn mipuihai,A ditzawng thil thaw hlaktuhai,LALPA inpâkin chawimawi ro.
{103:22} A thu hnuoia um po po leA kutsuok thilsiem tinrêngin,LALPA inpâkin chawimawi ro.Aw ka thlâ, LALPA inpâk rawh.
{104:1} Aw ka thlâ, LALPA inpâk rawh.LALPA Pathien, i ropui ngei!Ropui takin lal thuom i'n bel.
{104:2} Var chu silfènin i hmang a,Vàn khom puon angin i zâr a.
{104:3} A chung sànga tlungpûmhai chu,Chung tieng tuipuiaha i kham a,Tawlailirin sûm i hmang a,Thli thla zàr chungah i chuong a,
{104:4} Thlî hi i tir palai an na,Vàn meichok i siehlaw an nih.
{104:5} Che lo dingin hnuoi i'n nghat a,
{104:6} Puon angin liin i'n khum a,Tlâng sîp khom tuiin a chîm vong.
{104:7} I zuk hal chun a tlànsie,I rawl hrein a tlàn hmang a;
{104:8} Tlânga hai chun a luong liem a,A umna ding ngeia i ruot,Ruomah a luong lût hum hum a.
{104:9} Hnuoi a chìm pil nawk nawna din, A ramri ding i khangpèk a.
{104:10} Tuihnâr le vadung i siem a,Tlâng kârah an luong dem dem a.
{104:11} Ramsa tinrêngin an tlàn a;Ram sabengtungin an dawn a.
{104:12} A kama chun chunglèng vâhai,Riebûk remin an khawsa a,Thing zàra chun zâi an vawr a.
{104:13} I chêngna hmun sâng a'nthokin,Tlângah khuongruo i'n sûrtir a,Malsawmnan hnuoi hi i vûr a,
{104:14} Ran pet din hlo i'n thangtir a,Mihriem chîng di'n thlai a to a,Hnuoiin fâk ding i'n suotir a:
{104:15} Lung suklawmtu uoiin an thar,Hmâi nàmna dingin hriek an thar,An tlàn khop bu le bâl an thar.
{104:16} Lebanon tlânga sidar thing,LALPA thing phunhai chun chawmtu,Tui dittawkin an dong zing a.
{104:17} A bukah vaten bû an sep,Tuivaarngohai ta dingin,A zâr chu an riebûk a nih.
{104:18} Tlâng sâng chu sakêlhai chèngna,Lung kuo kàr chu sangawib ta din,Inbìkrûkna hmun a ni si.
{104:19} Thlà chu hun bi hriltu a na,Ni khom a hunah a tla hlak.
{104:20} Khuo a'n thim a, zàn a hung na,Ramsa tinrêng an hung suok a,
{104:21} Sakeibaknei vânglaihai chu,Sa sè ding zonga inrûmin,Pathien kuomah fâk ding an ngên.
{104:22} Ni a suok pha inbi hmangin,An pûkah an inrel hmang a.
{104:23} Sin thaw din mihriem an hung suok,Zàn tieng chenin sin an thaw hlak.
{104:24} LALPA, varnaa i'n din suok,I kutsuok an va hang tam ngei!I thilsiemhan leilung an dàp.
{104:25} Tuifinriet saw an cham duoi el!Thilhring tiem seng lo an chêng a,Chikté tè dâm, lien tak tak dâm.
{104:26} Long an insûlpêl zut zut a,I thilsiem leviathanc ngei khom,A'n lêng ve zuoi zuoi el a nih.
{104:27} An rêng elin a hun tak a,Bû i pêk ding chu an nghàk a.
{104:28} I pêk pèkhai an lâk khawm a,I kut a'nthok thil tha tinrêng,Khop le tlai takin an dong hlak.
{104:29} I hmêl i thup hmang pha ruok chu,Thlaphângin an chì-ài hlak a,An thuok i suktawp phá phà leh,Famin vutpilah an kîr hlak.
{104:30} I Thlarau i hung tir pha leh,Siemin an hung um nawk hlak a,Hnuoi hmêl hmang khom i tuoi thar hlak
{104:31} Chatuonin LALPA ropui sien,A thilsiemah hlim bok raw se.
{104:32} Hnuoi a mel chun an thin hlak a,Tlâng a tawk leh a kàng hmang hlak.
{104:33} LALPA kuomah zâi hla remin,Ka dam sûngin chawimawi ka ta;Ka Pathien chu zâia chawiin,Ka dam sûngin inpâk ka tih.
{104:34} Ka dawnkhawl hi a lawm chang sien,LALPA-a chun ka lawm si a.
{104:35} Mi suolhai chu hnuoi a'nthokin,Lem hmangin um vong hai sien la,Mi rilohai ram vong raw se!Aw ka thlâ, LALPA inpâk la,LALPA chawimawiin inpâk rawh.
{105:1} LALPA chu lawmthu hril ro,A hming chu lam hlak unla,A thilthaw tinrênghai chu,Hnam tin kuomah hril dar ro.
{105:2} A kuomah zâihlâ remin,A'n pàkna hla sak unla,A thilthaw ropui hril ro.
{105:3} A hming thienghlim suong unla,LALPA zongtu lungril chu,Nasa takin hlim raw se.
{105:4} LALPA hrâtna chu zongin,Ama chu pan rop hlak ro.
{105:5} Thil ropui a thawhai chu,Theinghil loin hre zing ro,Thilmak a thawhai po po,A rorêlhai po po khom.
{105:6} A bawi Abraham suonhai,A thlang bik Jakob thlahai,
{105:7} Ama chu LALPA Pathien,Hnuoi pum rorêltu a nih.
{105:8} A thuthlunghai hrim hrim chu,Kumkhuoin a hriet zing a,Suon sâng tam tak ta dinga,A thupèkhai a hriet zing,
{105:9} Abraham kuoma a thlung,Isak kuoma a tiem chu.
{105:10} Chuong chu Jakob thlahai di'n,Dàn hmangin a namnghet a,Israelhai ta dingin,Chatuon thuthlunga siemin,
{105:11} "In chan le rochung dingin,Kanan ram pêng ka ti cheu"Tiin a lo tiem nghet a.
{105:12} Mi tlawm tê, ieng tham ni lo,Mikhuol el an ni lai khan,
{105:13} Hnam tin lai invâkvàiin,Ram tinah an indar a.
{105:14} Sienkhom hnam dang tu khomin,An nèksawr a phal naw a,Anni leiin lalhai chu,Halin a zil tawl lem hlak:
{105:15} "Ka hriek nâlhai tawk naw ro,Ka zawlneihai poi rêng rèng,In tawk ding an nawh" tiin.
{105:16} Ram pumah tâm a'n tlâktir,An buhai a suksiet vong;
{105:17} An hmaah mi a tir a,Sala an zor Josef kha.
{105:18} A kol bunna kè hliemin,A rîngah khaidiet an thlung-
{105:19} A hril lawk ang hung tlung a,LALPA thu indikzie chu,Chieng taka an fie chenin.
{105:20} Lal chun mi tirin a'n suo,Hnamhai lal chun an suoktir.
{105:21} A ram hotuah siemin,A nei po po chunga chun,Thuneituah a sie a,-
{105:22} Mi lienhai a nuom nuom a,Thunun le zirtir ding le,A khawnbawl milûnhai chuVarna thu inchûktir di'n.
{105:23} Chu zoah Israel chu,Aiguptaah a hung a,Hamd ramah mikhuol angin,Jakob chu a chêng tah a.
{105:24} LALPA chun nasa takin,A mihai a'n pungtir a;Anni lo ertuhai chu,An hung tam del el tah a.
{105:25} A ram mihai lungrilah,Anni a'n theidàtir a,A siehlawhai chu phierin,Vervêk takin an soisak.
{105:26} A siehlaw Mosie a tir,A mi thlang Aron leh chun.
{105:27} Aigupta mihai kuomah,Pathien inchikna thilmak,Tam tak an inentir a.
{105:28} A thu an awi naw leiin,Thim khuo a'n zingtir mup a,A ram pum a'n thim vong a.
{105:29} An tui thisen a'n changtir,An ngàhai a sukhlum zo.
{105:30} Ram pumah û a'n tâmtir,Lal ina chen an intàm.
{105:31} Thu a pêk, tho an intâm,A ram chu tlipin an sip.
{105:32} Ruo aiah riel a'n sûrtir,Têk a tla dur dur bok a.
{105:33} Grèp le theichang a dêng siet,Thing hnàhai a dèng kol vong.
{105:34} Thu a pêk, khâu an intâm,Tiem seng lo khâu an hung pung.
{105:35} Thing hnà an fàk kol vong a,An thlaihai khom an fâk vong.
{105:36} A ram nau lutir po po,Vânglai nauhai a'n thitir.
{105:37} Tangka, rangkachak phurin,Israelhai a thuoi suok,Inpal thlu khom an um nawh.
{105:38} An suok leiin Aigupta,Nasa takin a lawm a,Anni chu an pangzat si.
{105:39} Sùnah sûm hlim a zâr khum,Zànah èntu mei a pêk.
{105:40} Sâ an ngèn, vamim a pêk,Vàn buin a chawm tawl a.
{105:41} Lungpuiah tui a vuok suok,Thlalêrah a luong dem dem.
{105:42} A bawi Abraham kuoma A thutiem chu a hriet zing.
{105:43} A mi thlanghai a thuoi suok,Hlim le lawmin an khêk a.
{105:44} Hnam danghai ram a pêk a,Mi danghai inrim rà chu,Anni an rochungtir a,-
{105:45} A thupêkhai chu vong a,A dàn an zawm theina di'n.LALPA chu inpâk seng ro.e
{106:1} Haleluia!LALPA chu a tha êm a,A kuomah lawmthu hril ro,Ngil a nei kumkhawtluongin.
{106:2} LALPA thilthaw ropuizie,Tuin am hril zo theiin,Inpâk tawk thei um an ta?
{106:3} Rorêlna dik kengkawtu,Thil indik thaw roptu chu,Mi hamtha a va ni ngei!
{106:4} I mihai chungah LALPA,Ditsakna i'n suo pha chun,Mi hung hre vê zing rawh aw;Anni i san suok hunah,Kei khom mi'n thangtir ve rawh;
{106:5} I thlanghai hmuingìlna chu,Ka chang ve theina ding dâm,I hnam thlanghai hlimna chu,Ka hlimpui vèna ding le,I rochanhai leh hlim zâi,Kan vawr tlàng theina dingin.
{106:6} Kan pipuhai ang bokin,Thilsuol kan lo thaw ve a,Indik lo taka thawin,Rilo takin kan um hlak.
{106:7} Aiguptaa an chêng lai,I thilmak thaw pipuhan,Mênah an lo thlàk hlak a,I ngilneina innghilin,Tuipui Sen kama ngei khan,Chunghnungtak lakah an hel.
{106:8} Sienkhom a theina mak chu,An hung hriet theina dingin,A hming leiin anni chu,A san suok ta tho a nih.
{106:9} Tuipui Sen chu a hal a,Chuongchun a hung kang chat a,A mihai chu hnuoi chârahVa râl chu a thuoi kai a.
{106:10} Dotuhai kut a'nthokin,A mihai a san suok a,Hmêlmahai kut an'thokin,A mihai chu a'n tlan suok.
{106:11} Tui chun hmêlma a lem zo,Pakhat khom an tlàn suok nawh.
{106:12} A thutiem an ring tah a,A'n pâknan zâi hla an vawr.
{106:13} Sienkhom a thilthawhai chu,Kâr loin an nghil nawk a,A remruot an nghàk pei nawh.
{106:14} Thlalêrah an inrâwp a,Pathien chu an fie tah a.
{106:15} An thil hnì chu a pêk a,Sietna hri a tir bok a.
{106:16} Chuongchun an puon in a'nthok, Mosie le ser hran Aron,An hung thìk ta èm êm a.
{106:17} Hnuoi chu a hung kak phut a,Dathan chu a lem nghal a;Abiram le a rawihai,An pil hmang ve ta vong a.
{106:18} An lai mei a hung suok a,Mi suolhai a kàng hlum vong.
{106:19} Horeb tlàngah bawng tuoi lem,Sungin chu chu an biek a.
{106:20} An Pathien ropuina chu,Hlo pet hlak bawng ang chauin,An inchangtir tah a nih.
{106:21} Aigupta rama thil mak,Ropui tak tak thawpêktu,An Sandamtu Pathien chu,An lo theinghil el tah a,
{106:22} Aigupta rama thil mak,Tam tak a thawpèkhai le,Tuipui Sena thil râpthlàk,A thawpêkhai chen khomin.
{106:23} A mi thlang Mosie ngei chun,A lungsen sukrè dingin,An kârah bân phar meuin,Lo ngènpêk naw sien la chu,Sukbohmang vong a tum kha.
{106:24} A thutiem chu ring loin,Ram ditum an ngainèp a.
{106:25} An puon inah an chier a,LALPA thu an awi nuom nawh.
{106:26} Kut phar meua intiemin:"Thlalêrah tlu hlum in ta,
{106:27} In thlàhai chu hnam dang lai,Inchek dartir vong ka ta,Ram tinah chêng dar an tih"Tiin a'n khàm ta hiel a.
{106:28} Peor-ah Baal an biek,Mi lem pathien biekna thil,Inthawina sa an fàk a.
{106:29} An thil rilo thawhai chun,Pathien an suklungsen a,Hripui a'n lèngtir tah a.
{106:30} Sienkhom Finehasf ngîr a,Kut a hung rol tàk leiin,Hripui chu a rè tah a.
{106:31} Chu thil chu kumkhawtluongaThangtharhai hriet pei dingin,A felnaa ngai a nih.
{106:32} Meriba tuiah LALPALung chu an suksen nawk a,Anni leiin Mosie khom,Nasa takin a buoi a.
{106:33} A lung a sen êm leiin,Thu hnung ding khom dawn loin,A tong pha tah hiel a nih.
{106:34} LALPAN a ram mihai chu,Sukhlum di'n thu a pêk a,Sienkhom an sukhlum nuom nawh.
{106:35} Chuonghai leh chun inneiin,An hnam chìng dàn an zui a.
{106:36} An mi lemhai be vein,An chânga chun an awk a.
{106:37} An naupa le naunu hai,Ramhuoi kuoma inthawinaDingin an inhlàn ve a.
{106:38} Poi tawk lo thisen insuo,An hung chîng tan ve leiin,Kanan mi lemhai kuomah,An naunu naupa thisenInhlànin an inthawi a;An thisen chun a ram chu,An sukporchè tah a nih.
{106:39} An thil thaw chun anni chu,A sukporchè zo vong a;Nawchizor an inchang tah.
{106:40} A mihai chungah LALPA,A lunginsen êm êm a;An rochanhai chen khom chu,A tirdak ta uoi uoi a.
{106:41} Hnam dang kutah a pêk a,An hmêlmahan an chungah,Ro an rêl khum tah a nih.
{106:42} Hmêlmahaiin sirdein,An thuhnuoiah an sie a.
{106:43} Voi tam san suok tawl sien khom,Hel hrim an ma chuong naw a,Suolah an inhmang zo lem.
{106:44} Sienkhom an beidong meu chun,An kona a ngaisak a;
{106:45} Anni leiin a thuthlung,A hriet zing, a nghil ngai nawh,Ngilneina a hau leiin,A ngaisak tawl nawk hlak a,
{106:46} Sala mantuhai chen khom,Anni a'n lungsiettir hlak.
{106:47} Aw LALPA le kan Pathien,Nangin mi hung san suok la,Hnam dang laia inthokin,Nangin mi thuoi khawm nawk la,I hming thienghlim inpâk a,Kan chawimawi theina ding che'n.
{106:48} LALPA, Israel Pathien chu,Kumkhuon inpâkin um sien,Mi tinin "Amen" raw se.Haleluia.
{107:1} LALPA chu a tha êm a,A kuomah lawmthu hril ro,Ngil a nei kumkhuo si a.
{107:2} Hmelma laka inthoka,LALPAN a'n tlan suokhai chun,Chu chu ti rop raw hai se,
{107:3} Sak, thlang,g sim le hmar rama,Mi a hung thuoi khawmhai chun.
{107:4} A then chu thlalêr ram sie,Hmun reah an invâk a,Hmun khuorna ding khawpui chu,A pàwna lam an hmu nawh.
{107:5} Phingtâm le dangchâr tuorin,Châuin an tlep ngawi ngawi a.
{107:6} Harsatna an tuok pha leh,LALPA koin an khêk a,An beidongna a'nthokin,Aman a lo san suok hlak.
{107:7} Lampui indikah a thuoi a,An chêngna ding khawpui chu,An tlung thei tawl tah a nih.
{107:8} Hmangaina chuoi lo LALPA,Mihriem ta dinga thilmak,Tam tak thawpêktu kuomah,Lawmthu intlun raw hai se.
{107:9} Dangchârhai a sukkhop a,Phingtâmhai fâk ding thain,A hrai tlai tawl hlak si a.
{107:10} Thenkhat chu inthim hnuoiah,Beidonga rinum tuorin,An inthung, thîr kol bunin,
{107:11} Pathien thu lakah hel a,Chunghnungtak remruotpêk chu,Hmusita an hnawl leiin.
{107:12} Sin rinum del dè hnuoiah,An lung a dong kor kor a,Santu nei loin an tlu.
{107:13} Harsatna an tuok pha leh,LALPA koin an khêk a,An beidongnaa inthok,Aman a lo san suok hlak.
{107:14} Thim le thìna hlim a'nthok,Aman a lâk suok tawl a,An khaidiethai a suktan.
{107:15} Hmangaina chuoi lo LALPA,Mihriem ta dinga thilmak,Tam tak thawpêktu kuomah,Lawmthu intlun raw hai se.
{107:16} Dâr thîr kot a suksiet a,A kalna thîr a sukbong.
{107:17} Invêthai nat san tak chu,Hel kong an hraw lei a na,An tuor hlakna san tak khom,An bawsietna lei a nih.
{107:18} Fàk ding tinrêng an hnàm a,Thlàn ko tieng an pan hnài hlak.
{107:19} Harsatna an tuok pha lehLALPA koin an khêk a,An beidongnaa inthok,Aman a lo san suok hlak.
{107:20} Thu a pêk, a sukdam a,Thlàn a'nthok a san suok hlak.
{107:21} Hmangaina chuoi lo LALPA,Mihriem ta dinga thilmak,Tam tak thawpêktu kuomah,Lawmthu intlun raw hai se.
{107:22} A kuomah lawmthu hrilin,Inthawina inhlàn hai sien,Lawmna hla mawi chu remin,A thilthaw hril raw hai se.
{107:23} Thenkhat longa inzinin,Tuipuiah fâk an zong a.
{107:24} LALPA thilthaw an hmu a,Tui inthûk taka thilmak,A thawhai po po khom chu.
{107:25} Thu a pêk, thlipui a hrâng,Tuipui a sukfawn hlup hlup.
{107:26} Vàn tieng an invor tung a,Li tieng an bir nawk vung vung,A pangzatum êm leiin,Thlabârin an chì-ài hlak.
{107:27} Zu rui lam lawn pai angin,An thle ton an thle ton a,Thaw ngaina hrim an hriet nawh.
{107:28} Harsatna an tuok pha leh,LALPA koin an khêk a,An beidongnaa inthok,Aman a lo san suok hlak.
{107:29} Thlipui chu a suktawp a,Tui fawn khom an rè chip a.
{107:30} A rè chun an hlim hle a,An pan tum tak long chawlnaHmuna chun a thuoi tlung hlak.
{107:31} Hmangaina chuoi lo LALPA,Mihriem ta dinga thilmak,Tam tak thawpêktu kuomah,Lawmthu intlun raw hai se.
{107:32} Mipui pung khawmna hmunah,Ama chu chawimawi unla,Upa ruol thung khawmnaah,Ama chu inpâk hlak ro.
{107:33} Vadung khom thlalèr hmunah,Ama chun a'n changtir a;Tui hnâr umna ram hnawng khom,Ram tawlah a'n changtir bok.
{107:34} A chêngtuhai suol leiin,Pil hâng khom hmangna um lo,Hnuoi alah a'n changtir hlak.
{107:35} Thlalèr ram khom tui tamnaHmunah a'n changtir hlak a;Ram tawl khom tui hnâr tamna,Ram hnawngah a'n changtir hlak.
{107:36} Chu taka chun chêng dingin,Phingtâmhai a hung thuoi a,Umhmun an khuornaa chun,Khawpui an hung indin a.
{107:37} Thlai chîngin grèp an phun a,A ra kûr têr tuor el a.
{107:38} Mal a sawm, an pung tuol tuol,An ranhai kiem a phal nawh.
{107:39} Nêksawrna, sietna leiin,An hung kiem ta tiel tiel a,Lungngaiin an kûn tlok tlok.
{107:40} Sienkhom milienhai chunga,Hmusitna bun thlatu chun,Lam um lo thlalèr rama,Invâkvaitirtu ngei chun,
{107:41} An tuornaa inthokin,San ngaihai a chawi kâng a,Ran ruol angin an sûngkuo,An hung pung nawk tah a nih.
{107:42} Mi indikhan an hmu chun,An hlim ta êm êm el a,Mi suolhai ruok chun an bau,An inchîp hmak ve thung a.
{107:43} Mi var chun hieng thuhai hi,Inzain poisa sien la,LALPA ngilneina ropui,Ngaituoin sût chieng raw se.
{108:1} Aw Pathien, ka ring tlat che,Inphet loa ring tlatin,Rimawiin inpâk ka che.
{108:2} Aw ka thlâ, hung tho har la,Tingtang rimawi chu tumin,Khawfing hang ko chat ka tih.
{108:3} Hnam tin lai hin aw LALPANang inpâk ka ti che a,Mipui lai zâia chawiin,I'n pâkna hla sak ka tih.
{108:4} I hmangainan vàn a khûm,I ringumnan sûm a pêl.
{108:5} Aw Pathien, vànhai khèlah,Ropui takin nang lêng la,I ropuinan hnuoi ram hi,Arêngin hung sip raw se.
{108:6} Thangpuiin mi san suok la,iI hmangaihai himna di'n,I kut chang tieng hung phar rawh.
{108:7} A hmun thienghlim a'nthokin,Hieng hin Pathienin a hril:"Ka mihan hnèna changin,Sekem khuo sem dar ka ta,Sukot ruom thè dar ka tih.
{108:8} Gilead le Manase ram,A rêngin ka ta a na,Efraim ram ka thîr lukhum,Judai ram chu ka lal hmol,
{108:9} Moab ram chu ka maihûn;Edom ram ka ta a nih,Ka pheikhok ka dêng lûtna.Filistinhai chu hnènaHlado ka'n sam khum dêr tah".
{108:10} Kula inhuon khawpuiah,Tu'n am mi thuoi tâng a ta?Edom ramah tuin am,Thuoiin mi fepui a ta?
{108:11} Aw Pathien, i mi hnawl maw?Kan sipai ruol lai, Pathien,I thang nuom ta naw a ni?
{108:12} Hmêlma lakah mi san rawh,Mihriemhai thangpuina chu,Ienga khom a tlâktlài nawh.
{108:13} Pathien zârin huoi taka,Beiin hnèna chang kan ta,Kan ràlhai chîl pher a tih.
{109:1} Ka'n pâk rop hlak aw Pathien,Mi tosan zing lul naw rawh.
{109:2} Mi rilo le hlêm hmanghan,An mi hril siet luoi luoi a,Khêlin an mi bei a nih.
{109:3} Theidàna thu'n an mi'n huol,A san boin an mi bei.
{109:4} Hmangaiin ka tongtaipêk,Annin an mi do lêt si.
{109:5} Thatna, suolin an mi rul,Hmangaina, theidànain.
{109:6} Anni chun hieng hin an tih:"A chungthu rêlpêk dingin,Rorêltu mi suol ruot la,Hêktu a chang tieng ngîr sien.
{109:7} A chungthu an rêl pha leh,Thiem naw inchangtir ngei sien,A tongtainahai ngei khom,Suola ngai ni vong raw se.
{109:8} A nun suktawiin um sien,A hotu nìna chân sien,
{109:9} A nauhai fahra hai sien,A nuhmei hmeithai raw se.
{109:10} A nauhai chu chavaiin,Kutdawin invâk hai sien,An in se tawp a'nthok chun,Hnot suokin um raw hai se.
{109:11} Bata inpûktirtu chun,A nei po làkpêk sien la,A sin inrim rahai khom,Ram dang mihan chèn raw se.
{109:12} Tu khomin lainat naw sien,A thìsan a nauhai chu,Lunginsiet naw raw hai se.
{109:13} A thlàhai mang vong hai sien,Thangthar la hung ding lai khom,An hming nuoi bo ni raw se.
{109:14} "A pipu bawsietnahai,LALPAN inchik vong sien la,A nu suolnahai khom chu,Thai hmang ni ngai naw raw se.
{109:15} An suolnahai po po chu,LALPAN inchik zing sien la,Hi hnuoia hin tu khom hriet,Hlaw lo di'n thai bo raw se.
{109:16} Ngilneina chàng a hriet nawh,Rethei, pasie, beidonghai,An thî chenin a hnot thlùr.
{109:17} Tong sie inphur a chîng chu,Ama chungah tla raw se.Mi a ditsak ngai naw a,Ditsakna chang naw raw se.
{109:18} Tong sie a silfên a na,Tui angin a chîm vêl a,Hriek angin a rù a fang.
{109:19} A korfuol a'n zem angin,Ama chu zem khum sien la,Kawngchûn angin khit raw se."
{109:20} Mi hêktuhai chu LALPAN,Chuong ang chun thungrul sien la,Mi hrilsetuhai chan khom,Chuong ang pei chun ni raw se.
{109:21} Aw LALPA le ka Pathien,I hming leiin mi duot la,I hmangaina chuoi lo chun,Mi hung san suok ngei ngei rawh.
{109:22} Retheiin ka tlasam a,Ka lungril sûng a hliem a.
{109:23} Zàn tieng ni hlim ang ralin,Khau ang thin thlâkin ka um.
{109:24} Bu nghei leiin ka khûphai,An lo ongrop zo tah a,Chêrin kan hriel neng el tah.
{109:25} Mi nuizat bûr ka ni a,Mi hmu photin lu an thin.
{109:26} LALPA Pathien mi san rawh.I hmangaina chuoi lo chun,Nangin mi hung san suok rawh.
{109:27} I thaw a ni ngeizie khom,Hung inhriettir rawh, LALPA.
{109:28} Tongsie mi'n phur hai sien khom,Nangin mal mi sawm i tih.Mi dotuhai muolpho sien,I siehlaw hi hlim a tih.
{109:29} Mi sukpawi tumtuhai chun,Inzakna puon sil an tih.
{109:30} Ka bâuin nasa takin,LALPA sukropui ka ta,Mipui lai inpâk ka tih.
{109:31} Aman mi pasie a tan,Thiem naw inchangtir tumtu,Lakah a mi san suok hlak.
{110:1} LALPAN ka Lalpa kuomah,"Ka chang tieng hin hung thung rawh,I hmêlmahai po po chuI ke sirsana ka siemHmâkhat chun" tiin a hril.
{110:2} LALPAN i lal hmol ropui,Zion a'nthok sukseiin,I hmêlma zîng khup lai chun,Nangin ro hung rêl i tih.
{110:3} I hmêlmahai bei dinga,Tlâng thienghlim i pan ni chun,Tlawmngaiin i tlangvàlhai,Hung inpe tuk tuk an ta,Zîng daidaw tla khawm angin,Thalai hung inkhawm an tih.j
{110:4} "Melkisedek ang chi a,Chatuon Thiempu nang i nih"Ti'n LALPAN thu a tiem a,A thu chu sût ngai naw nih.
{110:5} I chang tieng LALPA a um,A lunginsen nia chun,Lalhai chu nuoi hawp a tih.
{110:6} Hnamhai chungthu rêl a ta,Mi ruong chu dêng bûm a ta,Hnuoia lalhai po po chu,Hnèin intlawm vong a tih.
{110:7} Lam sîra fiertui luong chu,Dawnin har thar nawk a tih.
{111:1} Haleluia,Mi ngîlhai inkhawmnaah,Mipui pungkhawmna hmunah,LALPA chu ka theitawpin,Inpâkin chawimawi ka tih.
{111:2} LALPA thilthaw ropuizie,Ama lawmtu taphot chun,Ngàituon an sui chîk rop hlak.
{111:3} A thilthawhai a ropui,A mawiin inzà a um,A felnan chatuon a dai.
{111:4} Thilmak a thaw nasan khom,Ei hriet a dit lei a nih.LALPA chu mi tlâi a na,Lungsietnaa sip a nih.
{111:5} Ama tituhai kuomah,Fâk ding iengkim a pêk a,A thuthlung kumkhuon a hriet.
{111:6} A thil thaw theiziehai chu,A mihai an entir a,Hnam dang ram an rochungtir.
{111:7} A thilthawhai hrim hrim chu,A ringumin a'n dik a,A thupêk ringtlâk a nih.
{111:8} Kumkhawtluongin a nghet a,Ringumna le indikna, Hmanga pêk an ni si a.
{111:9} A mihai a hung intlan,Kumkhuoin thu a thlung nghet;A hming thienghlim a râpum.
{111:10} LALPA ti chu varna bul,l A thu zawmtu taphot chu,Hriet thiemna tha a pêk hlak.Chawimawina chu kumkhuoin,Ama ta a ni si a.
{112:1} Haleluia!LALPA tìtu chu a hamtha,A thupêkhai lawm hlak mi chu.
{112:2} A thlàhai chu hi hnuoia hin,Mi ropui tak hung nîng an ta,Mi nun ngîl thlahai hrim hrim chun,Malsawmna hung dong pei an tih.
{112:3} An sûngkuo chu neinung an ta,A felnan chatuon a dai si.
{112:4} Mi nun ngil ta din thima khom,Khaw var mawi a hung suok hlak a,Mi tlâi, ngilnei le indik ta din.
{112:5} Phal taka inpûktir hlaktu,Indik taka hringnun khaltuTa din thil tha hung tlung a tih.
{112:6} Mi indik chu a'n hnìng ngai nawh,Kumkhawtluongin hriet hlawng a tih.
{112:7} Thu sie dong a'n lau ngai naw a,A lungril a zâm ngai bok nawh,LALPA-ah a'n suknghet leiin.
{112:8} A lungril a det indo a, Zâmna hrim hrim nei ngai naw nih;A tawpah a hmêlmahai chu,Intlawmin hnuoisie vong a tih.
{112:9} A thilpêkhai a sem dar a,Pasiehai kuomah a pêk a,A felna chun chatuon a dai,A lu chawi sângin um a tih.
{112:10} Mi riloin a hang hmu chun,A lung chu khei êm êm a ta,A ha rawtin bohmang a ta;Mi rilohai beiseina chu,Ieng khom loin a thâmral hlak.
{113:1} Haleluia.Aw nangni LALPA siehlawhai,LALPA hming chu inpâk seng ro.
{113:2} Tuta inthok chatuon chenin,LALPA hming chawimawiin um sien,
{113:3} Sak kawl a'nthok thlang kawl chenin,A hming inpâkin um raw se.
{113:4} LALPA chu hnam po po nêka,Chunghnung lem daia lêng a na,A ropuinan vànhai a khêl.
{113:5} LALPA ei Pathien ang hrim a,Hmun sâng lalthungphaah thung a,
{113:6} Vànhai le hnuoi zuk en ding a,Kûna inphahnuoi tu'm an um?
{113:7} Retheihai chu pilvut a'nthok,A lâk suok a, a tungding hlak;Pasiehai khom vut buol a'nthok,Kei thoin a dom kâng bok a;
{113:8} Milienhai lai a'n thungtir a,A nih, milienhai laia chun.
{113:9} Chinghai din sûngkuo a'n dinpêk,Hlimin hrai lêng an chawitir hlak.Haleluia.
{114:1} Israelhan Aigupta ram suoksana,Jakob suonhan mi ram an suoksan khan,
{114:2} Judai ram chu Pathien hmun thienghlim leIsrael ram chu a lalram a hung nih.
{114:3} Tuipuiin a hmu chun a tlânsie a,Jordan vadung khom chu a luong kîr a;
{114:4} Tlânghai beramchal ang an inchawm a,Muolhai beramte angin tuol an chai.
{114:5} Aw tuipui, ieng leia i tlân sie am?Aw Jordan, ieng leia i luong kîr am?
{114:6} Tlânghai, ieng da beram ang inchawma,Muolhai, beramte ang in tuolchai am?
{114:7} Aw leihnuoi, LALPA hmaah inthin la,Jakob Pathien hmaa chun inthin rawh.
{114:8} Suonglungpui chu dîlah a'n changtir a,Lungthìr khom tuihnârah a'n changtir bok.
{115:1} Aw LALPA, keini ni loin,I hming chauh hi ropui raw se,Ngilneia i ringum leiin.
{115:2} "An Pathien chu khaw la'm a um?" Ieng leia hnam danghan an ti?
{115:3} Kan Pathien chu vànah a um,A dit angin thil a thaw hlak.
{115:4} Anni rawi milem biek ruok chu,Tangka le rangkachak hmang a,Mihriem kuta siem vong an nih.
{115:5} Bau an nei ve, an tong thei nawh,Mit khom an nei, an hmu thei nawh.
{115:6} Nakawr an nei, an hriet thei nawh,Hnâr an nei ve, rim an hriet nawh.
{115:7} Kut an nei a, an tawk thei nawh,Kè an nei a, an lawn thei nawh,An hnukah ri a suok thei nawh.
{115:8} Milem siemtuhai chu milem,An thil siem leh an indang nawh;Milem betuhai khom milem,An lem biek leh angkhat an nih.
{115:9} Aw Israel sûng le kuohai,LALPA-ah ringna innghat ro, Thangpuitu le phaw a ni si.
{115:10} Aw nangni Aron sûng le kuohai,LALPA-ah ringna innghat ro,Thangpuitu le phaw a ni si.
{115:11} Aw nangni ama tituhai, LALPA-ah ringna innghat ro,Thangpuitu le phaw a ni si.
{115:12} LALPA chun a mi hriet zing a,Mal mi hung sawm ngei ngei a tih:Israelhai malsawm a ta,Aron thlahai malsawm a ta,
{115:13} LALPA tituhai hrim hrim chu,A chîn a lien malsawm a tih.
{115:14} LALPA chun sukpung sien la cheu,Nangni le in suon le pârhai;
{115:15} Hnuoi le vàn siemtu LALPA chun,Malsawmnain vur cheu raw se.
{115:16} Vànhai khi LALPA ta an na,Hnuoi hi mihriem a pèk a nih.
{115:17} To songnaa liem mithihan,LALPA an inpàk thei naw a;
{115:18} Tuta inthok chatuon chenin,Einin LALPA inpâk ei tiu.Haleluia.
{116:1} LALPA chu ka hmangai a nih,A zàngaina ka hnìna rawl,A mi lo ngàithlâkpèk leiin.
{116:2} Ka kona a ngàithlâk leiin,Ka dam sûngin pan zing ka tih.
{116:3} Thina chângin a min huol vel,Thlàn thim lungngainan mi tuomin,Beidong buoina'n a mi chîm vel.
{116:4} Chuongchun, LALPA hming chu ka lam,"LALPA, mi san suok rawh" tiin.
{116:5} Pathien chu mi tlâi le indik,Lunginsietnaa sip a nih.
{116:6} LALPAN inngàitlawmhai a hum,Ka tla hnuoi pha a mi san suok.
{116:7} Aw ka thlâ, muong takin um rawh,I chungah LALPA a tha si.
{116:8} Aw LALPA, nangin ka thlarau,Thina a'nthok i'n tlan suok a,Ka mitthlihai i hrûk hul a,Ka'n sui thlûk ding i vêng bok a,
{116:9} Mihring ramah, LALPA hmaah,Dâr ang ka lêng thei tah a nih.
{116:10} "Ka rimsi ngei!" ka ti lai khomAma chu ka ring tlat hlak a.
{116:11} "Mi po po khêlhlip vong an nih",Ka ti hlak bok, ka chî-ài pha.
{116:12} LALPA thatna zozai el hi,Ieng tin am rul kîr thei ka ta?
{116:13} Sandamna no-mawi chu domin,LALPA hming lamin khêk ka tih.
{116:14} LALPA kuoma ka thu tiem chu,A mihai hmaah hlen ka tih.
{116:15} A mi thienghlimhai fam chang hi,LALPA mitah thil hlu a nih.
{116:16} Aw LALPA, kei chu i siehlaw,I siehlawnu naupa ka na,Phuorna lakah i mi'n suo tah.
{116:17} Lawmthu hril inthawina hlànin,LALPA hming chu lam zing ka ta,
{116:18} LALPA kuoma ka thu tiem chu,A mihai hmaah hlen ka tih,
{116:19} LALPA sumtuol zawla ngei chun,Jerusalem khaw zawl ngeiah.Haleluia.
{117:1} Hnam po po hai,LALPA chu inpâk ro;Mi tinrênghai,Ama chu chawimawi ro.
{117:2} A mi hmangaina a ropui,LALPA ringumna chu kumkhuon,A pangngai zing a ni si a.LALPA chu inpâk ro.
{118:1} LALPA kuomah lawmthu hril ro,Ama chu a tha êm si a,A hmangainan kumtluong a dai.
{118:2} "A hmangainan kumtluong a dai",Israel miha'n ti raw se.
{118:3} "A hmangainan kumtluong a dai," Aron thlahaiin ti raw se.
{118:4} "A hmangainan kumtluong a dai,"LALPA tituhan ti raw se.
{118:5} Ka beidongin LALPA ka ko,LALPA chun a mi hung don a,A mi'n suo tah, hmun thawvengah.
{118:6} LALPA ka kuom tieng a thang a,Titna hrim hrim nei naw ningah,Hringmi'n iem mi law thei an ta?
{118:7} LALPA ka kuom tieng a thang a,Mi thangpuitu ama a na,Mi dotuhai diriem takin,Hlado la'n sam khum ngei ka tih.
{118:8} Mihriem ringsana nei nêkin,LALPA-a innghat a tha lem.
{118:9} Lalhai ringsana nei nêkin,LALPA-a innghat a tha lem.
{118:10} Hnam po poin an mi'n huol a,LALPA hmingin ka hnot dar vong.
{118:11} Sîr tinah an mi'n huol tuou a,LALPA hmingin ka hnot dar vong.
{118:12} Khuoi hon angin an mi tuom a,Hling buk kàng angin an ral a,LALPA hmingin ka hnot dar vong.
{118:13} Tlu vângin an mi hneng lêng a,Sienkhom LALPAN a mi thangpui.
{118:14} LALPA chu ka hrâtna le hla,Ka sandamtu a ni si a.
{118:15} Mi felhai puon in vêla chun,Hnèna lawm ri a thangkhawk a:"LALPA kut chang tiengin thilmak,Ropui tak el a mi thawpek!
{118:16} LALPAN a kut chang tieng a hlâng,LALPA kut chang tiengin thilmak,Tam tak a thaw!" tiin an khêk.
{118:17} Fam chang loa hringkhuo changin,LALPA thilthaw puong pei ka tih.
{118:18} LALPAN a mi thunun na hle,Ka thî êm ruok chu a phal nawh.
{118:19} Felna kotkhârhai mi'n hong rawh,Chu chun lûtin, LALPA kuomah,Lawmthu ka hril theina dingin.
{118:20} Hi hi LALPA kotkhâr a nih,Mi indikhai lût thei an tih.
{118:21} I mi don leiin ka'n pâk che,Ka sandamna chu nang i nih.
{118:22} In bawltuhai lung hnawl ngei chu,A kil thut poimaw tak a nih.
{118:23} Chu chu LALPA thilthaw a na,Ei hmuin ropui ei ti hle.
{118:24} Voisun hi LALPA ruot a na,A chungah hlimin lawm ei tiu.
{118:25} LALPA, nangin mi sandam la,Aw LALPA, mi'n hlawtlingtir rawh.
{118:26} LALPA hminga hung a hamtha,LALPA in an'thok mal kan sawm.
{118:27} LALPA chu Pathien a ni si,A var ei chungah a hung êng.Sawl hnà chawiin, maichàm chenin,Kût hmangtu ruolin fêng ei tiu.n
{118:28} Nang ka Pathien i ni leiin,I kuomah lawmthu hril ka ta,Nang ka Pathien i ni leiin,Chawimawina inhlàn ka ti che.
{118:29} LALPA kuomah lawmthu hril ro,Ama chu a tha êm si a,A ngilneinan kumtluong a dai.
{119:1} Soiselbohai chu an hamtha,LALPA dàn lam hrawtuhai chu.
{119:2} A thu zawmtuhai an hamtha,Lungril taka zongtuhai chu.
{119:3} Thil indik lo an thaw ngai nawh,A lamah kal an chawi leiin.
{119:4} I thuruothai chu i mi pèk,Zawm ngêi dinga i tìhai chu.
{119:5} I dànhai chu ringum takaZawmtu ni thei ve lang chu maw!
{119:6} I thupêkhaiah ka'n bûr chun,Muolpho ngai hrim hrim naw ningah.
{119:7} I dàn felziehai ka'n chùk pha,Lungril ngilin inpâk ka che.
{119:8} I dàn thuhai zawm pei ka tih,Mi zàmsan ngai hrim hrim naw rawh.
{119:9} Tleirawlhan ieng tin takin amAn nun vong thienghlim thei an ta?I thu angin khawsa hai sien.
{119:10} Lungril takin ka zong che a,I thu ka pêtsan phal naw rawh.
{119:11} I chungah suksuol lo dingin,I thu lungrilah ka khawl khawm.
{119:12} Inpâkna chu chang la LALPA,I dàn thuhai mi'n chûktir rawh.
{119:13} I kam suok dànhai po po kha,Bauin ka'n sam non ngat ngat hlak.
{119:14} Mihan sum hau an lawm anginI dàn thu zawm hi ka hlimpui.
{119:15} I dânhai chu ka dawnkhawl a,I lampuihai khom ka sui hlak.
{119:16} I thu suok ka lawmzawng a na,I thu ngàithâ ngai naw ningah.
{119:17} I siehlaw chunga hin tha la,I thu zawma ka hringna din.
{119:18} Ka mit mi hung sukvarpêk la, I dàn makzie hmu thei ka tih.
{119:19} Hnuoia hin khuolzin chauh ka na,Ka lakah i thupêk thup naw.
{119:20} Ieng lai khomin ka thlarau hi,An vêl ruoi, i dàn hriet châkin.
{119:21} I zil hlak chapo, tongsephur,I dàn poisa nawtuhai chu.
{119:22} I thupêkhai ka zawm leiin,Mî hmusit le cheksolnahaiLaka inthok mi siekieng rawh.
{119:23} Lalhan ka sietna zong sienkhom,I siehlaw hin i dànhai chu,Ngaituoin dawnkhawl zing a tih.
{119:24} I dàn thuhai ka hlimpui a,Ka ta di'n remruottu an nih.
{119:25} Pilvutah ka'n tâl zing el a,I thû angin mi sukhar rawh.
{119:26} Ka um dàn ka'n zawt, i mi don, I dàn thuhai mi'n chûktir rawh.
{119:27} I thu zirtir ka hriet thiem chun,I thilmak thaw dawnkhawl ka tih.
{119:28} Ka thlâ lungngaiin a châu a,I thû angin mi sukhrât rawh.
{119:29} Lam dik lo ka hraw phal naw la,Zàngaiin i dàn mi hril rawh.
{119:30} Thutak lampui ka thlang tah a,I dànah ka lungril ka'n nghat.
{119:31} I dàn thuhai ka chel nghet a,LALPA, mi sukmuolpho lul naw.
{119:32} I thupêk ang takin ka tlân,Ka hrietthiemna khom i sukpung.
{119:33} LALPA, i dànhai mi hril rawh,Ka zawm kim vong theina dingin.
{119:34} I dàn ka zawm theina dingin,Hriet thiemna lungvar mi pe la,Lungril po poin zawm ka tih.
{119:35} I thupêkhai mi'n zawmtir la,Chu chu ka lawmzawng tak a nih.
{119:36} I dàn thu tieng mi'n nghattir rawh,Mani tânghma tieng ni loin.
{119:37} Thil hmang lo tieng thlir lo dingin,Ka mithai mi'n lâkkîrtir la,I thu angin ka nun vong rawh.p
{119:38} Nangma tituhai i tiem kha,qI siehlaw kawla hin hlen rawh.
{119:39} Hming siet kan lâuna la hmang rawh,I dànhai chu a tha si a.
{119:40} I dàn thuhai ka ngàina a,I felnan ka hringnun hum rawh.
{119:41} I ngilneina chuoi ngai lo leI lo tiem tah sandamna chu,Aw LALPA hung inlangtir rawh.
{119:42} Mi elsèntu don lêt ka tih,I thu ka ringsan tak a nih.
{119:43} Thudik tak mi'n hriltir pei la,I dàn kan nghatna a ni si.
{119:44} I dànhai chu zawm pei ka tih,Chatuon, chatuon, chatuon chenin.
{119:45} I dàn thu zongtu kan leiin,Zalen takin lêng tâng ka tih.
{119:46} Lalhai hmaah i dàn thuhai,Puongin inhriettir hlak ka ta,Muolpho ngai hrim hrim naw ningah.
{119:47} I thupêk zawm inhoi ka tih,Ka thil châk zawng tak a ni si.
{119:48} I thupêk inza'n ka ngaina,I dànhai ka dawnkhawl rop hlak.
{119:49} I siehlaw kuoma i thu tiem,Ka beisei innghatna chu nghil naw.
{119:50} Ka nun vong him i'n tiemna chu,Tuor laia ka'n hnèmna a nih.
{119:51} Chapohan an mi deusaw zing,Sienkhom i dàn ka pètsan nawh.
{119:52} Tiena i dàn thupêkhai chu,LALPA ka hriet, ka thlamuongpui.
{119:53} I dàn poisa lo mi suolhai,Ka hmu chàng ka lung a sen hlak.
{119:54} Ka'n lawina ieng rùn sûnga khom,I dànhai hi ka hlâ a nih.
{119:55} Zànah i hming ka'n nghil ngai nawh,I dànhai ka zawm zing, LALPA.
{119:56} I dàn thuhai ka zawm leiin,Malsawmna ka dong a ni hih.
{119:57} LALPA, nang ka chanpuol i na,I thu zawm dingin ka'n tiem tah.
{119:58} I lawmzawng theitawpin ka zong,I tiem hmêl hlim mi'n hmutir rawh.
{119:59} Ka um dànhai ka ngaituo a,I dàn zawm dingin kal ka pên.
{119:60} I thupêkhai muongchang loa,Zawm nghâl dingin thang ka lâk tah.
{119:61} Mi suolhan mi khuop de sienkhom,I dàn thuhai ka'n nghil ngai nawh.
{119:62} I dànhai chu a'n dik leiin,I kuomah lawmthu hril dingin,Ka zuong tho hlak, thangrila khom.
{119:63} Nangma tituhai ruol ka na,I dàn thu zawmtuhai po leh.
{119:64} I hmangainan hnuoi i'n khum a,LALPA, i dàn mi zirtir rawh.
{119:65} LALPA, i siehlaw chunga hin,I thu angin i thaw tha hlak.
{119:66} I thupêkhai ka ring leiin, Varna le hrietna mi tù rawh.
{119:67} Ka tuor hma khan ka'n vak hmang hlak,Tu hin chu i thu ka zawm tah.
{119:68} Nang chu i tha, i thilthaw khom,I dànhai chu mi'n chûktir rawh.
{119:69} Chapohan khêlin an mi bei,Sienkhom i dàn ka zawm tâl hlak.
{119:70} An lungril ngarin a chawlol,Kei chun i dàn ka hlimpui si.
{119:71} Ka tuor hi ka ta din a tha,I dànhai hriet phana'n ka hmang.
{119:72} Rangkachak, tangkaruo sâng tam,Nêkin i thu a hlu lem si.
{119:73} I kuta siemin i mi'n din,I thupêk ka'n chûk theina di'n,Hrietthiemna lungril mi pe rawh.
{119:74} Nangma titu'n mi hmu'n hlim sien,I thu ka beisei tlat leiin.
{119:75} I dàn a'n dik ka hriet LALPA,I ringum leia tuor ka nih.
{119:76} I siehlaw thu i tiem ang khan,I hmangainan mi thlamuong sien,
{119:77} I zàngainan mi'n hringtir la,I dàn ka lawmzawng a ni si.
{119:78} Khêla mi hêktu chapohai,Sukmuolphoin um hai sien la,Kei chun i thû dawnkhawl ka tih.
{119:79} Nangma titu chun i dànhai,Hre di'n ka tieng hung ngha raw se.
{119:80} I dàn zawm thuah fai var lang,Muolphona tuok ngai naw ningah.
{119:81} I mi sandamna chu ngâiin,Ka thlâ hi a'n uoi ngawi ngawi a,Sienkhom i thu ka beisei tlat.
{119:82} I thu tiem ka thlìrna lamah,Ka mit khom a'n vai zo tah a,"Ieng tik am i mi thlamuong ding?"Tiin ka'n don ka'n don hlak a.
{119:83} Savun ip tâwng, inting kai hnung,Ang chauh lo inchang tah lang khom,I dànhai ka theinghil ngai nawh.
{119:84} Mi sukdudatuhai chungthu,Ieng tik top am rêlpêk i ta?Ieng chen top am i siehlaw hi,I la'n nghàktir pei ding a na?
{119:85} Chapohai chun i dàn kalin,Ka tlâkna ding khur an cho hi.
{119:86} I thupêk po po ring a um;Anni chun khêlin an mi bei,Nangin mi hung thangpui vat rawh.
{119:87} Hnuoi a'nthok an mi'n ram hman vàng,Sienkhom i dàn thu ka'n thlà nawh.
{119:88} I zàngaina'n ka nun hum la,I thuhai chu zawm pei ka tih.
{119:89} Aw LALPA vàn sânga hai khin,I thu chu um kumkhuong a tih.
{119:90} I ringumna a pangngai zing,Suon la hung pei dinghai lai khom;Hnuoi i'n ngîr nghet, a um ta zing.
{119:91} I dànhai khom an la ngîr zing,Iengkim hi i siehlaw an nih.
{119:92} I dànhai hlimpui ni naw lang,Rinum tuorin fam tâng ka tih.
{119:93} I dàn thuhai nghil thei naw ning,Chuonghai hmang chun ka nun i hum.
{119:94} I tâ ka nih, mi sandam rawh,I dàn thuhai zongtu ka nih.
{119:95} Mi riloha'n mi that tumin,Mi'n chàn rûk zing hai sienlakhom,I dàn thuhai ka ngaituo hlak.
{119:96} Thil famkima ngaihai khomin,Tawp chin an nei vong ti ka hriet,I thupêk ruok chun a nei nawh.
{119:97} Aw, i dàn ka va ngàina ngei!Ni tin ka dawnkhawl hlak a nih.
{119:98} Ka vong tlat hlak, i thupêk chun,Hmêlma nêkin a mi sukvar.
{119:99} Mi'n chûktirtu nêkin ka'n thûk,I thuhai ka dawnkhawl leiin.
{119:100} Upahai nêkin ka hriet ril,I dàn thuhai ka zawm leiin.
{119:101} I dàn thu ka zawm theina din,Suol lampui hrim ka sir ngai nawh.
{119:102} I dàn thu ka pêtsan ngai nawh,Nangin i mi'n chûktir leiin.
{119:103} Ka bauah i thu a'n hnik ie,Khuoizu hnîng nêkin a thlum lem.
{119:104} I thu'n hriet thiemna a mi pèk,Suol kong hrim hrim ka theidâ vong.
{119:105} I thû hi ka kè di'n khawnvar,Ka lampui elvartu a nih.
{119:106} I dàn indik chu zawm dingin,Thu intiemin ka namnghet a.
{119:107} LALPA, ka tuor nasa ta êm,I thû angin mi sukhar rawh.
{119:108} LALPA, ka'n pâkna che pom la,I dàn thuhai mi'n chûktir rawh.
{119:109} Ka nuna mawphurtu ka na,rI Dànhai theinghil nawng ka tih.
{119:110} Mi suolha'n châng an mi kam khum,Sienkhom i thû ka pètsan nawh.
{119:111} I thû ka kumkhaw ro a na,Ka lungril sukhlimtu a nih.
{119:112} A tawp chena i dàn zawm din,Ka lungril khom ka siem fel tah.
{119:113} Lungril thieng neihai ka theida,I Dàn ruok chu ka ngaina hle.
{119:114} Nang ka'n bîkna le phaw i na,I thû, ka beisei innghatna.
{119:115} Suol thawtuhai, mi zamsan ro,LALPA thu ka zawm ding a nih.
{119:116} I thû angin, mi vong hring la,Ka beisei hi sukmuolpho naw.
{119:117} Mi chel nghet la, chun him ka ta,I dànhai ngàihlu zing ka tih.
{119:118} I dàn pêtsantuhai i hnawl,An hlèmna iengma lo i'n chan.
{119:119} Hnuoia mi rilohai po po chu,Thîr èk angin i ngai vong a,Chuleiin i dàn hi ka lawm.
{119:120} Ka tì lei che'n ka thâ a'n thin,I dànhai hi râpthlàk ka tih.
{119:121} Nêksawrtu kutah mi'n hlàn naw,Thil dik le fel ka thaw leiin.
{119:122} I siehlaw hi ngaisak tha la,Chapohai mi nèk chèp phal naw.
{119:123} I tiem sandamna chu nghâk a,I hlen hun ding ka thlîrnaah,Ka mithai khom a chau zo tah,
{119:124} I siehlaw hi lunginsiet la,I dàn thùhai mi'n chûktir rawh.
{119:125} I siehlaw ka ni tlat leiin,I dànhai ka hriet theina din,Hriet thiemna inril mi pe rawh.
{119:126} Aw LALPA, i chèt a hun tah,I Dàn an bawsiet zing a nih.
{119:127} Rangkachak inhlîr nêk khomin,I dàn thupèk ka ngaina lem.
{119:128} I dàn thu ka zawm vong leiin,Suol kong hrim hrim ka theida vong.
{119:129} I thusuokhai a mak ropui,Chuleichun ka zawm hlak a nih.
{119:130} I thu luong suok chu var a na,Hrietthiemna mi mawlhai a pêk.s
{119:131} I thupêkhai chu hriet châkin,Ka bàu kain ka'n thuok hlop hlop.
{119:132} I hming ngàinatuhai chunga,I thawpêk rop hlak ang ngei khan,Zàngàiin ka tieng hung ngha rawh.
{119:133} I thu angin mi kei thuoi la,Suolin a mi hnè phal naw rawh.
{119:134} I thu ka zawm theina dingin,Nêksawrtu lakah mi hum rawh.
{119:135} I siehlaw chungah i hmêl êng,Mawi tak chu inlangtir hlak la,I dàn thuhai mi'n chûktir rawh.
{119:136} I dàn an zawm nuom naw leiin,Ka mitthli hi a luong rop hlak.
{119:137} Aw LALPA nang chu i'n dik a,I rorêlhai khom a'n dik ie.
{119:138} I thu inhriettir a'n dik a,Ring tlâk a ni takmeu a nih.
{119:139} Râlhan i thu an nghil leiin,Thahnemngàina'n a mi lem zo.
{119:140} I thu tiem chun fie a dawl a,I siehlawn a ngàina a nih.
{119:141} Chînin hmusitum ni lang khom,I dàn thu ka theinghil ngài nawh.
{119:142} I'n dikna pàngngài zing a ta,I dàn khom indik zing a tih.
{119:143} Harsat beidongnan a mi nang,Sienkhom i thu'n a mi suklawm.
{119:144} I dànhai a'n dik kumkhuo a,I thu ka hringpui theina di'n,Hrietthiemna nangin mi pe rawh.
{119:145} Lungril po poin ka ko che,Aw LALPA, nangin mi don rawh.Chuongchun, i dànhai zawm ka tih.
{119:146} Ka ko che hi, mi sanhim rawh,Chuongchun, i dànhai zawm ka tih.
{119:147} Vartien hma'n thoin ka ko che,I thuah beiseina ka'n nghat.
{119:148} I thu ka dawnkhawl theina di'n,Zàn khuoin ka mit ka'n sîm nawh.
{119:149} I hmangaina chuoi ngai lo chun,Ka kona hi lo ngàithla la,LALPA, i thu rèl dàn angin,Ka hringnun hi mi humpêk rawh.
{119:150} Thil suol rottuhan an mi hnai,Anni chun i dàn an hlat si.
{119:151} Nang ka bulah i um LALPA,I thupêkhai a'n dik a nih.
{119:152} Tiena tlânga inthok ta khan,I dànhai chu chatuona di'n,I suknghet ti ka lo hriet tah.
{119:153} Ka tuor en la, mi hung san rawh,I dànhai ka'n nghil ngai si nawh.
{119:154} Mi hrilpuiin, mi'n tlan suok la,I tiem angin ka nun hum rawh.
{119:155} Mi suol sandam chu a hnâi nawh,I dàn thu an zong naw leiin.
{119:156} I zàngàina a lien, LALPA,I dàn angin mi'n hringtir rawh.
{119:157} Mi soisatu hmêlma an hrâng,Sienkhom i dàn ka pêtsan nawh.
{119:158} Phatsantuhai ka hmuh, ka ten,I dàn thu an zawm ngài si nawh.
{119:159} I thu ka ngàinatzie dawn la,I hmangaina chuoi lo zarin,LALPA, ka hringnun vong him rawh.
{119:160} I thu laimu thutak a na,I dàn po po a'n dik kumkhuo.
{119:161} Lalhan khêlin an mi bei a,Sienkhom i thu hi ka'n zâ tak.
{119:162} Rosum tam tak changtu angin,I thu hi ka hlimpui a nih.
{119:163} Khêl ka tirdak, ka theida bok,I dân ruok chu ka ngàina hle.
{119:164} Ni tin voi sari ka'n pàk che,I dàn thu a'n dik êm leiin.
{119:165} I dàn dittu an thlamuong hlak,Ieng khomin a sukthlûk thei nawh.
{119:166} LALPA i sandam ka nghâk zing,I thupèkhai khom ka zawm bok.
{119:167} I dànhai hi ka zawm pei a,Ka ngàina êm êm hlak a nih.
{119:168} I dàn thuhai po po ka zawm,Ka um dànhai i hriet vong si.
{119:169} LALPA, ka rawl i kuom tlung sien,I tiem hrietthiemna mi pe rawh.
{119:170} Ka hnìna hin i kuom tlung sien,I tiem angin mi san suok rawh.
{119:171} I dàn i mi zirtir leiin,Ka hmûr inpâknan luong liem sien,
{119:172} I thupêkhai a'n dik leiin,Ka leiin i thu inpâk sien,
{119:173} I dàn thuhai ka thlang leiin,Mi vêng di'n i kut inpei sien.
{119:174} LALPA, i sandamna ka ngài,I dàn hi ka hlimna a nih.
{119:175} Nang inpâk ding chauin dam lang,I dànhai chun mi suknghet rawh.
{119:176} Beram angin ka'n vàk hmang a,I siehlaw hi hung zong suok rawh,I thupêk ka'n nghil ngai si nawh.
{120:1} Ka beidong ni'n LALPA ka ko,Aman a mi hung don ngei hlak.
{120:2} Khêlhlip le hlèmhmanghai lakah,LALPA, nangin mi san him rawh.
{120:3} Aw nangni mi hlèmhmang ruolhai,Iengtin am a soisak ding cheu,Ieng am a law tawl hrim ding cheu?
{120:4} Râl thal zum le thingthu hringin,A hrem tawl ding cheu a ni si.
{120:5} Mesekah ka chêng, ka vàngduoi,Kedar puon ina ka châm khom!t
{120:6} Inremna ditnawtuhai lai,Ka lo chàm sawt taluo a nih.
{120:7} Inremna dit mi ka ni a,Sienkhom inremna ka hril chàng,Indo an puochà lem hlak si.
{121:1} Tlâng tieng khin mit ka'n lèn a,Khaw tieng panga inthokin am,Mi thangpuitu ding hung a ta?
{121:2} Thangpuina chu vànhnuoi siemtu,LALPA-a inthokin a hung.
{121:3} I sir inphet ding phal naw nih,A vêngtu che a in ngai nawh;
{121:4} A nih, Israelhai vêngtu chu,A in innghil ngai hrim hrim nawh.
{121:5} LALPA chun a vêng zing che a,I chang tieng hliekhutu a nih.u
{121:6} Ni intêngin em nawng a che,Thla varin sukbuoi nawng a che.
{121:7} Siet theina laka inthokin,LALPAN i nun vêng him a tih.
{121:8} I suok i lût LALPAN a vèng,Tuta le chatuon chen khomin.
{122:1} "LALPA in sângah kai ei tiu"Tia an mi fiel pha ka hlim.
{122:2} Jerusalem, i kul sûngah,Kè ngeiin kan ngîr ve ta hi!
{122:3} Jerusalem chu khawpui nghet,Bubit taka indin a na;
{122:4} Chu chun hnamhai khuoi ang an kai,LALPA hnam Israelhai chu,Dàn thu a pêk tawl ang ngei a,LALPA hming hang inpàk dingin.
{122:5} Chu chun a nih David thlaha'n,Rorêlna thungpha an indin.
{122:6} Jerusalem khawpui ta di'n,Remna le muongna hnipêk ro:"A dittu che chu hmuingil sien;
{122:7} I sûngah remna inlêng sien,I kulbing sûng muong raw se" ti'n.
{122:8} Ka unau le ruolhai leiin,"I sûngah muongna tlung raw se"Kei khomin ka lo ti ve a.
{122:9} LALPA Pathien chèngna a na,I thatna ding zong pei ka tih.
{123:1} Aw vàn lalthungphaa inthung,I kuom tieng mit ka hung inlèn.
{123:2} A pu kut nghâk bawipa ang le,A pi kut nghâk bawinu angin,Zàngàina a'n langtir hma khat,LALPA Pathien kan thlîr zing hlak.
{123:3} LALPA, kan chungah zàngài la,Zà hung ngài la, hung ngài mol rawh,Mi hmusit kan tuor rawn ta hi!
{123:4} Nuomtawlhai mi hmusitna le,Chapohai mi diriemna hi,Kan tuor nghok ta bêk bêk a nih.
{124:1} "LALPA ei tieng thang ni naw sien"Israelhaiin ti raw se,
{124:2} "LALPA ei tieng thang ni naw sien,Mihaiin an mi bei lai khan,
{124:3} An lungsen so insâng lai khan,A hringin mi lem tâng an ta;
{124:4} Tui lienin mi la vong a ta,Mi lèn hmang tawl vong tâng a ta,
{124:5} Mi chìm pil tawl vong tâng a tih.
{124:6} LALPA inpâkin um raw se,An mi pèt nawi vong a phal nawh.
{124:7} Chângkamtu chânga awk vate Angin aman a mi'n suo a;Châng chu aman a suksiet a,Ei intâl suok thei tah a nih.
{124:8} Hnuoi le vàn Siemtu LALPA chun,A hming leiin a mi san hlak.
{125:1} LALPA-a innghattu chu,Zion tlâng sukhning ruol lo,Kumkhaw dai ang chu an nih.
{125:2} Jerusalem khawpui chu,Tlângin a'n huol vèl angin,LALPA chun a mihai chu,Tuta le chatuon chenin,An huol vel zing hlak a nih.
{125:3} Mi indikhai rama chun,Mi suol inlal zing naw nih,Mi indikhai chun thil suol,An thaw vè nawna dingin.
{125:4} Aw LALPA, mi thahai leLungril ngîlhai chunga chun,Thil tha thawpêk rop hlak rawh.
{125:5} Suol lam hrawtuhai ruok chu,Mi suolhai ruolin LALPAN,La hnot suok tawl vong a tih.Israelhai chunga chun,Inremna inlêng raw se.
{126:1} Sala intânghai LALPAN Ziona a thuoi kîr khan,Mang amani ei ti hiel!
{126:2} Kan bàu innuiin a sip,Kan lei inpâkna hlain."LALPA chun an ta dingin,Thil ropui tak a thawpêk"Tiin hnam tin lai an hril.
{126:3} LALPA chun ei ta dingin,Thil ropui tak a thaw a,Ei hlim bêk bêk a ni hi.
{126:4} Negev thlalèr ram tawl a,Vadung tui luong ang elin.Aw LALPA, kan vângneinaNangin hung tungding nawk rawh.
{126:5} Mitthli puma tùtuhan,Hlimna hla leh sîk an ta,
{126:6} Tap puma chi thlâk dinga,Fe suoktuhai chu hlimin,Buphal leh hung kîr an tih.
{127:1} LALPAN in a bawl naw chun,A bawltuhai an sawl thlawn.LALPAN khuo a vèng naw chun,A vêngtuhai an meng thlawn.
{127:2} Zîng inhma taka tho a,Zàn thangah zâl hman chau a,Fàk ding zonga inrim hi,A thlawna sawlna a nih.A hmangaihai chu zànmu,Inhoi takin a'n tuotir.
{127:3} Nauhai hi LALPA a'nthok,Ei rochan donghai an na,Rîla rà naupanghai hi,Ei lawmman donghai an nih.
{127:4} Vànglai nau pasalhai chu,Mi râl hrât kuta a chawi,Thal ang hi an ni si a.
{127:5} Thal bawm sip chuong ang nei chu,Mi hamtha tak a ni a,ul kotkhârah hmêlmahai,Â'n bichilpui pha khomin,Muolpho ngai hrim hrim naw nih.
{128:1} LALPA tìtu chu a hamtha,A lampuia kalchawitu chu.
{128:2} I kut inrim ra tlàn i ta,Hlim i ta, hmuingîl bok i tih.
{128:3} I nuhmei chu i in sûngah,Grèp rà nuom tak ang nîng a ta,I nauhai khom oliv tuoi ang,Thlèngpui kîl khup khop nîng an tih.
{128:4} LALPA tìtu chu chuong ang chun,Malsawmin a um hlak si a.
{128:5} Zion a'nthok LALPAN mal tin,I dam sûngin sawm che raw se,Jerusalem hmuingîlna chu,I dam sûng po po chang ve la,
{128:6} Tu mong benin hringkhuo hmang rawh.Israelhai lai rem leng raw se.
{129:1} Israel chun hieng hin ti sien-Ka tleirawl lai a'nthokin,An mi va sukrimsi de!
{129:2} An mi soisak hlea chu,An mi tukdol thei si nawh.
{129:3} Leilettu changkuong angin,Ka hnungzâng an rîtna chu,A ser an thlùr seng sung a.
{129:4} LALPA ruok chu a'n dik a,Mi suolhai mi khuopna hruol,Sât tanin a mi'n suo a.
{129:5} Zion theidatuhai chu,Muolphoin kîr raw hai se.
{129:6} A'n thang lien hmaa vuoi hlak,In chunga hlo to ang hin,An rêngin um vong raw se.
{129:7} Chuong ang chu bu sîktuin,A sîk khawm ngai dèr naw a,Buphal intêltu khomin,An intêl sà ngai bok nawh.
{129:8} A bula inlonhaiin,"LALPAN malsawm sienla cheu,A hmingin mal kan sawm cheu"Ti ngai hrim hrim naw raw se.
{130:1} Beidongna khur inthûk taka,Inthokin LALPA ka ko che.
{130:2} LALPA, ka hnìna rawl ngai la,I nâ mi lo dawpêk hrâm rawh.
{130:3} LALPA, kan suol i'n chik pei chun,Tu'n am thiem chang thei tâng an ta?
{130:4} Nangmaah ngàidamna a um,Mihan an tì theina ding che'n.
{130:5} Ka thla'n LALPA a nghâk zing a,A thu chu ka'n hnêmna a nih.
{130:6} Ka thla'n LALPA a nghâk zing a,Ràlvêngtuhan zîng khawvar kàr,An nghàkhlà nêkin ka nghâkhlà.
{130:7} Aw Israelhai, in beisei chu,LALPA-a chauh innghat unla,LALPA-ah hmangaina a um,Amaah tlanna kim a um.
{130:8} Ama ngeiin Israelhai,An suol lakah intlan a tih.
{131:1} Aw LALPA, ka lungril hin,Uongthuongna hrim a nei nawh,Ka mit meng khom a'n sâng nawh.Thil lien tham ka'n voi ta nawh,Ka phû ve lo thilhai chu.
{131:2} Ka thlâ hadamin a chawl,Nene tlai tah pom lai nau,Nu tânga inbei angin,Ka thlâ ka'n chawl damtir tah.
{131:3} Aw nangni Israelhai, Tuta le kumkhawtluongin,LALPA chu beisei tlat ro.
{132:1} Davida hre zing rawh, LALPA,A rinum tuorhai po po khom.
{132:2} LALPA kuomah thu a'n khâm a,Jakob Mi Hrât ngei kuoma khan:
{132:3} "Ka inah inlawi nawng ka ta,Ka khuma khom kai bok naw ning;
{132:4} Ka mit hrim insim nawng ka ta,Zànmu khom tuo hrim hrim naw ning,
{132:5} Jakob Mi Hrât LALPA chèngna Hmun ding ka hmu hmâkhat chu" ti'n.
{132:6} Ngai ta, Efrata-ah kan hriet a,Jaâr phûlah kan va hmu tah.v
{132:7} "A umnaah chun fèng ei ta,A ke bulah chawibiek ei tiu!".
{132:8} Aw LALPA, tuhin hung tho la, I chawlna dinga chun hung rawh,I thilthawtheina Bawm le chun.
{132:9} I thiempuhaiin silfènah,Indikna thuom inbel hai sien,I mi thienghlimhai chun lawmin,Hlimna hla mawi rem raw hai se.
{132:10} I siehlaw Davida zàrin,I hriek nàl hi hnawl lul naw rawh.
{132:11} David kuomah LALPA a'n khâm,A thu chu sût ta ngai naw nih:"I thlàhai laia pakhatin,I lalthungpha hung hluong a tih-
{132:12} I nauhan ka thuthlung le dàn,Ka'n chûktirhai an zawm phot chun;An nauhan hung hluo pei an ta,Kumkhuon inlal an tih" a tih.
{132:13} LALPAN Zion tlâng a thlang a,A chêngna hmun di'n a dit a:
{132:14} "Hi hi ka kumkhaw chawlna ding,Chèng zingna dinga ka dit chu.
{132:15} Fâk le dawnah malsawm ka ta,Pasiehai khom hrâi tlai ka tih.
{132:16} A thiempuhai chun silfènah,Sandamna thuom inbel an ta,A mi thienghlimhai chun lawmin,Hlimna hla mawi chu rem an tih.
{132:17} Chutaka chun Davida ta di'n,Kí hung indawn suoktir ka ta,Ka hriek nâl ta dingin khawnvar,wChu taka chun inthut ka tih.
{132:18} A hmêlmahai chu sukzakin,Muolphonan inthuomtir ka ta,Ama khum lallukhum ruok chu,Suktlepêk zing ka tih" a tih.
{133:1} Ngaita, lung inruol taka,Unau chêng khawm diel diel hi,A thain a va'n hoi de!
{133:2} Thlunglua hriek rimtui nàl,Khâkhmula luong thla ngiei ngiei,Aron khâkhmula luong thla,A korfuol rîng chena luongThla ang elin a hlu a;
{133:3} Hermon daidaw ZionaTla hlak ang el hi a nih!Chutaka chun malsawmna,LALPAN a'n tlungtir hlak a,Kumkhuoa hringna ding chu.
{134:1} LALPA ina siehlawhai,Zàna a rongbawltuhai,Hungin LALPA inpâk ro.
{134:2} A chèngna hmun thienghlimah,In chawnban vawr sieu sieuin,LALPA chu inpâk seng ro.
{134:3} Vànhnuoi Siemtu LALPA chun,Zion tlânga inthokin,Malsawmnan vur cheu raw se.
{135:1} Haleluia.LALPA hming chu inpâk ro,LALPA siehlawhai po chun,Ama chu inpâk seng ro.
{135:2} LALPA ina rongbawltu,A in huonga chêngtuhai,LALPA chu inpâk seng ro.
{135:3} LALPA chu inpâk seng ro,LALPA chu a tha si a.A hming chu zâiin chawi ro,Chu chu an hoi hle si a.
{135:4} LALPAN ama ta dingin,Jakob chu a thlang tah a,A ro hlu di'n Israel chu,A lo nei bîk tah a nih.
{135:5} LALPA ropuizie ka hriet,LALPA a ropui chungchuong,Pathien dang po po nêkin.
{135:6} Vànhai le hi leihnuoia,Tuipui le tuifinrietah,LALPAN a nuom nuom a thaw.
{135:7} Kawl kilah sûm a'n suoktir,Kawl inleptir zor zorin,Khuongruopui a'n sùrtir a,Thli a'n suo, a bawm a'nthok.
{135:8} Aiguptaa sâ le hriem,An naulutîr an thìtir.
{135:9} Aiguptaa Faraw leA siehlawhai hremna di'n,Inchikna thil mak tam tak,Anni lai a'n tlungtir a.
{135:10} Hnam tam tak a suksiet a,Lal lien tam tak a that bok-
{135:11} Amonhai lal Sihon dâm,Basanhai lal Oga dâm,Kanana lal po po khom.
{135:12} A mi Israelhai chu,An ramhai an rochungtir.
{135:13} Aw LALPA, kumkhawtluongin,I hming hi dài ngai naw nih;Suon la hung dinghai khomin,LALPA, i hming hrieng an tih.
{135:14} LALPA chun a mihai chu,Thiem la'n changtir vong a tih,A siehlawhai chunga chun,Zàngàina a hau si a.
{135:15} Hnam danghai milem biek chu,Tangkaruo le rangkachakHmanga mihriem siem an nih.
{135:16} Bàu an nei, an tong thei nawh,Mit an nei, an hmu thei nawh.
{135:17} Nâ an nei, an hriet thei nawh,An bàuah thuok a suok nawh.
{135:18} Milem siemtu chu milem,An thil siem ang char an nih;Milem betu khom milem,An lem biek leh angkhat char.
{135:19} Nangni Israel sûngkuohai,LALPA chu inpâk seng ro,Nangni Aron sûngkuohai,LALPA chu inpâk seng ro.
{135:20} Nangni Levi sûngkuohai,LALPA chu inpâk seng ro,Nangni LALPA tituhai,LALPA chu inpâk seng ro;Zion tlànga inthokin,LALPA chu inpâk un la,Jerusalema chênghai,LALPA chu inpâk seng ro.Haleluia.
{135:21} (A um nawh)
{136:1} LALPA a that êm leiin,A kuomah lawmthu hril ro.Ngil a nei kumkhuo si a.
{136:2} Pathienhai pathien a nih,A kuomah lawmthu hril ro.Ngil a nei kumkhuo si a.
{136:3} Lal po pohai Lal a nih,A kuomah lawmthu hril ro,Ngil a nei kumkhuo si a.
{136:4} Thil mak thawtu um sun chun,Ngil a nei kumkhuo si a.
{136:5} Varnaa vàn siemtu chun,Ngil a nei kumkhuo si a.
{136:6} Tui chunga hnuoi phàtu chun,Ngil a nei kumkhuo si a.
{136:7} Var ropui tak siemtu chun,Ngil a nei kumkhuo si a.
{136:8} Sûn lala ni siemtu chun,Ngil a nei kumkhuo si a.
{136:9} Chung sorthla le si-ar hai,Zàn èngtua siemtu chun,Ngil a nei kumkhuo si a.
{136:10} Aigupta nau lutîrhai,An rènga sukhlumtu chun,Ngil a nei kumkhuo si a.
{136:11} Anni kuta inthokaIsrael thuoisuoktu chun,Ngil a nei kumkhuo si a.
{136:12} Kut hrât phara humtu chun,Ngil a nei kumkhuo si a.
{136:13} Tuipui Sen vaw tantu chun,Ngil a nei kumkhuo si a.
{136:14} Chu tuipuia inthokaIsraelhai thuoikaitu chun,Ngil a nei kumkhuo si a.
{136:15} Faraw le a sipaihai,Tuipui inlemtirtu chun,Ngil a nei kumkhuo si a.
{136:16} Thlalèr ramhai fe thleng a, A mihai thuoisuoktu chun,Ngil a nei kumkhuo si a.
{136:17} Lal lienhai tukdoltu chun,Ngil a nei kumkhuo si a.
{136:18} Lal hrât tam tak thattu chun,Ngil a nei kumkhuo si a.
{136:19} Amor lal Sihon thattu'n,Ngil a nei kumkhuo si a.
{136:20} Basan lal Oga thattu'n,Ngil a nei kumkhuo si a.
{136:21} An ram inrochungtirtu'n,Ngil a nei kumkhuo si a.
{136:22} A siehlaw Israel kuomaChuong ang rochan petu chun,Ngil a nei kumkhuo si a.
{136:23} Ei ngîrhmun a siet laia,Mi theinghil ngai nawtu chun,Ngil a nei kumkhuo si a.
{136:24} Hmêlma laka mi humtu'n,Ngil a nei kumkhuo si a.
{136:25} Hring tin fâk ding petu chun,Ngil a nei kumkhuo si a.
{136:26} Chung thangvàna Pathien chu,A kuomah lawmthu hril ro,Ngil a nei kumkhuo si a.
{137:1} Babulon va kamah hai,Chu chun inthungin kan tap,Zion kan dawn kìr chângin.
{137:2} Phahrâm zâr thing lêra hai,Kan tingtang bing ang kan khài.
{137:3} ​Sala mi mantuhai chun,"In Zion hla pakhat bêk,Mi sakpêk ro" ti'n an ngên;Mi nêksawrtuhan hlim zâi,Vawr dingin an mi phût bok.
{137:4} Ieng tin am singkhuol ramah,LALPA hlà sak lul kan ta?
{137:5} Aw Salem, ka nghil che chun,Ka kut chang hin a thil thiem,Arêngin theinghil raw se,
{137:6} Ka lo theinghil pal che a,Jerusalem nêka hlut,Thil dang ka nei ngai hrim chun,Ka lei ka dangah kop sien.x
{137:7} Jerusalem siet ni a,"Sukchim ro, sukchim vong ro,A lungphum chen sukchim ro"Tia Edomhai khêk kha,Theinghil ngai naw rawh, LALPA.
{137:8} Siet hmasuon zing, Babulon,Ka chunga i thaw anga,Rultu che chu a hlim awm!
{137:9} I nautehai làkpêk a,Lung vuoknaa hmangtu chu,A va hlim nasa awm de!
{138:1} Ka lungril po poin LALPA,Lawmthu ka hung hril chê a nih.Hnam dang pathienhai hmaa khom,Nangma inpâkin hla ka sak.
{138:2} I tempul thienghlim tieng nghain,Hung chawibiek rop ka ti che a,I zàngàina le ringumnaLeiin i hming inpâk ka tih,Iengkim chungah i thu le hming,Nangin i chawi sâng ta si a.
{138:3} Ka ko chein, i mi don a,Mi sukhuoiin i mi sukhràt.
{138:4} Hnuoi lalhai po poin LALPA,angma chu inpâk an ti che,I bàu suok an hriet ta leiin.
{138:5} LALPAN thil a thaw dânhai chu,Inpâkin zâi rem raw hai se,LALPA chu a ropui si a.
{138:6} LALPA chu ropui hle sienkhom,Mi hnuoihnunghai a ngàisak a,Mi chapo ruok chu a'n chik vong,Ràl hla taka inthok khomin.
{138:7} Buoina kàra ka'n lèng lai khom,Ka hringnun i humhim hlak a,mêlma lungsen hung inthok chu,I kut pharin i vai kieng a,I kut chang tiengin i mi san.
{138:8} LALPA, i ngilnei kumkhuo a,I kut sinthawhai hi LALPA,Tawpsan loin sunzom pei rawh.Ka ta dinga LALPA ruot chu,Amain hung hlen suok a tih.
{139:1} Aw LALPA, nang chun ngun takaMi dap suokin i mi hriet vong.
{139:2} Ka thung ka ngîrhai i hriet a,Ràl hla taka inthok khomin,Ka ngàituohai i hmu tlang vong.
{139:3} Ka fèna le ka chawlna hai,Nangin iengkim i hmu vong a,Ka um dàn po po i hriet chieng.
{139:4} Ka hril hma khomin aw LALPA,Ka hril ding po po i hriet vong.
{139:5} Ka hma thuoiin ka hnung i dâl,I kutin i mi hum tlat hlak.
{139:6} I mi hriet chîk dàn makzie hi,Ka ta di'n sui suok ruol an nawh.
{139:7} I Thlarau kuoma inthokin,Khaw lai am fe hmang thei ka ta?I hmu phàk loah khaw lai am,Tlân hmang thei hrim hrim ka ta le?
{139:8} Vànah lawn lang, nang i um a,Seolah zâlna zu rem lang,Chu taka khom chun i um si.
{139:9} Zîng thla putin inlêng lang khom,Tuipui kilah hmun khuor lang khom,
{139:10} I kutin mi lo thuoi i ta,I chang tieng chun mi chel i tih.
{139:11} "Inthimin mi thup tlat a ta,Ka vêla varhai chu zànin,Inchang a tih" ti ding ni lang,
{139:12} Thim chu i ta di'n thim an nawh,Zàn hi sûn angin a var a,Thim le var hi i ta dingin,Thil thuhmun char an ni si a.
{139:13} Ka taksa bung tin i siem a,Ka nu sûlah i mi rem khawm.
{139:14} Mak tak le râpum taka siem,Ka ni leiin lawmthu ka hril,I thilthaw makzie ka hriet chieng.
{139:15} Arûka siem ka ni lai a,Hnuoi rila i mi rem khawm lai,Ka rùrêl iengkim i lakah,Thup hrim hrim a um dèr naw kha.
{139:16} Ka ruongâm la kim lohai chu,I mitin i hmu fai vong a,Ka nihai an tan hma daiin,Ka dam sûng hun dinga ruot chuI lekhabuah a chuong vong.
{139:17} Aw Pathien, i ngàituona chu,Ka ta dingin a va hlu de!A rêng lem chun, a ropuiin,A va hang nasa awm de aw!
{139:18} Tiem ding ni lang, a tam tieng chuPhaiphin nêkin tam dai a tih.Tiem zo ding chun, i dam kum zât,Keikhom ka dam ve ngai a tih.y
{139:19} Mi rilohai hi aw Pathien,Sukbohmang tawl la ka ti de!Nangni thisen insuo hmanghai,Hla takah mi zamsan dai ro.
{139:20} Suol takin an hril siet che a,Dotuhan i hming an hmang suol.
{139:21} A theidàtu che chu LALPA,Ka theidà ve naw am a ni?I chunga helhai chu LALPA,Ka tirdak tawl naw am a ni?
{139:22} Theidà takte'n ka theida a,Hmêlmaah ka ruot tawl a nih.
{139:23} Aw Pathien, mi dap fai kêl la,Ka lungril hi hre tlang vong rawh.Ka ngàituona po po fie la, Nangin iengkim hre fai vong rawh.
{139:24} Keimaa hin rîtlona hrim,A um le um naw en chieng la,Chatuon lampuiah mi thuoi rawh.
{140:1} Mi suol lak a'nthok LALPA,Nangin mi hung san suok la,Mi nun rawnghai laka chun,Nangin mi hung humhim rawh.
{140:2} An lungrilin ieng lai khom,Thil suol thaw an tum zing a,Ni tin buoina an chok suok.
{140:3} An lei rûl lei ang a ngei,An hmûr rûl tûrin a sip.
{140:4} Mi suol lak a'nthok LALPA,Nangman vêngin mi hum la,Mi sukthlu tum nunrawnghaiLaka inthok mi hum rawh.
{140:5} Chapohan mi awk tumin,A rûkin châng an kam a,Ka khàn hrawah lên zarin,Lampui tluonin châng an kam.
{140:6} "Ka Pathien chu nang i nih"Tiin LALPA ka hril a.Aw LALPA, zàngàina hni'n,Ka ko che, mi ngàithla rawh.
{140:7} Aw ka Lal le ka Pathien,Sandamtu hrât le ka phaw,Dorâl laka mi humtu-
{140:8} Mi suolhai duthusam chu,Inhlawtling tir naw LALPA;An tum i'n hlawtlingtir chun,Chapo pal hlauh rawi an tih.
{140:9} Mi'n huoltuhai lu chungah,An mi vauna chu tla sien;
{140:10} An chungah meiling sûrin,Khuorkhurûmah tla sien la,Hung suok nawk ta naw raw se.
{140:11} Mi sietna hriltuhai chu,Hnuoia hin hlawtling naw sien,Nunrawnghai chu sietnain,Hnotin nang chîng tawl raw se.
{140:12} Mi retheihai chu LALPAN,A tan rop hlak ti ka hriet,Pasiehai ta dingin ro,Indik takin a rêl hlak.
{140:13} Mi indikhai chun lawmin,I hming inpâk ngei an ta,Mi nun ngîlhai i bulah,Chêngin khawsa hlak an tih.
{141:1} Aw LALPA, ka ko che hi,Ka kuom tieng hung inhmaw la,Ka kona rawl ngàithla rawh.
{141:2} I hmaah ka tongtaina,Rimtui inhnik chang sien la,Ka kut phar hi zàn tiengaThilhlân angin lo pom rawh.
{141:3} Aw LALPA, ka bàu vêng la,Ka hmûr inkhap khom vêng rawh.
{141:4} Ka lungril hin suolna tieng,Awn lo dingin vêng tlat la;Mi suolhai lai inzêl a,Suol thaw dingin phal naw la;Mi suolhai ruoi thênaah,Ka kîl ve phal bok naw rawh.
{141:5} Mi fel le mi indik chun,Vawin mi thunun raw se;Mi rilo ruok chun hriek khom,An mi nàl ka nuom dêr nawh,An thil thawhai chu do a,Tongtai zingtu ka ni si.
{141:6} Rawlah an rorèltuhai,Nam thlâka an um pha chun,LALPA thu lo indikzie,Mi rilohan hrieng an tih.
{141:7} Leilettun lei an let a,Pil a hrût dar phung ang hin,An rùhai thlàn ko tlângah,La'n chek dar nuoi vèng a tih.z
{141:8} Aw ka LALPA le Pathien,Nang chauh ka en zing che a,Nangma ka hung bêl che a,Saruokin mi mâksan naw.
{141:9} Ka awkna dinga an kam,Mi suolhai châng a'nthok chun,Nangin mi hung vêng him rawh.
{141:10} Keiin ka pumpel laiin,Mi suolhai chu an chângah,Inawk vong lem raw hai se.
{142:1} LALPA ka ko, inring takin,Rawl tawp suoin, LALPA kuomah,A zàngàina chu ka hni a.
{142:2} Ka nuorna a hmaah ka'n tlun,Ka buoina khom ka'n tlun bok a.
{142:3} Ka thlarau a hung ngûi pha khom,Nangin ka um dàn ding i hriet.Ka lampui hraw dinga hai chun,Hmêlmahan châng an kam rûk a.
{142:4} Ka chang tieng ka hei ngha vêl a,a Mi ngàisaktu hrim an um nawh.Bêl ding tu khom ka hmu naw a,Mi ngàiven tu khom an um nawh.
{142:5} "Nang chauh hi i nih ka'n bîkna,Hring khawvela ka chanpuol chu"Tiin aw LALPA ka ko che.
{142:6} Ka kona rawl lo ngàithla la,Thangpui ka ngài takmeu a nih.Mi hnot thlûrtuhai laka chun,Nangman mi hung san suok ngei rawh,Keima nêkin an hrât si a.
{142:7} I hming ka chawimawi theina di'n,Tàng in a'nthok mi thuoi suok la,Ka chungah i that êm leiin,Mi felhan mi ngîr huol an tih.
{143:1} LALPA, ka tongtai ngàithla la,I ringum leiin ka hnina, I na sitin ngàithla hrâm la,I'n dik leiin mi hung don rawh.
{143:2} I siehlaw chungah rorêlna,Potchat inhmawpêk naw hràm rawh,I hmaah hringmi tu el khom,Thiem chang thei ding an um si nawh.
{143:3} Hmêlmain a mi pêl zing a,Thè thluin a mi sop ziel a,Tiena tlânga fam tah angin,Hmun thim a mi'n nghâktir a nih.
{143:4} Chuleiin ka thlâ a ngui a,Ka lungril a chi-âi a nih.
{143:5} Hun liem ta hnung ka thlîr kîr a,I thilthawhai sui neu neuin,I kutsuokhai ka dawnkhawl hlak.
{143:6} I tieng ka kut ka hung phar a,Hnuoi chàr, tui ngaia dang inhilAngin ka thla hin a ngai che.
{143:7} Aw LALPA mi hung don vat rawh,Ka thlá a chau hâwp a ni hi!Ka lakah i hmêl thup naw rawh,Chuong an naw chun khuorkhurumaTla ang el ka ni ding a nih.
{143:8} I hmangaina chuoi ngai lo chu,Tûk tinin mi'n hriet nontir la,Ka ringsan tak chu nang i na,Ka lam hraw ding mi kawkhmu rawh,Ka thlá i tieng a hung ngha hi.
{143:9} Ka hmêlmahai kut a'nthokin,LALPA, nangin mi san suok la,Nang chu ka'n bîkna i ni si.
{143:10} I ditzawng thaw mi'n chûktir la,Nang chu ka Pathien i ni si.I thlarau ditum tak el chun,Lam tluong zâlah mi thuoi pei rawh.
{143:11} I hming leiin aw ka LALPA,Ka hringnun hi mi humpêk la,I felnain buoina tinrêngA'nthok nangin mi san suok rawh.
{143:12} I hmangaina chuoi ngai lo chun,Ka hmêlmahai vaw dei vong la,Mi dotuhai sukchimit rawh,Nangma siehlaw ka ni si a.
{144:1} Ka Lungpui LALPA inpâk ro,Indo dàn a mi'n chûktir a,Râl tawn dàn a mi'n chûktir bok.
{144:2} Ka Pathien dit, ka kulpui nghet,Ka kulbing sâng, ka'n humhimna,Ka phaw le ka himna a na,Hnam danghai le ka mihai khom,Ka thuhnuoia sietu a nih.
{144:3} Mihriem hi iem a na LALPA,I ngaituo êm êm hlak a na?Mihriem naupa khom iem a na,Hieng ang khopa i'n voi el hi?
{144:4} Mihriem hi thuok ang chauh a na,A dam sûng khom hlim thlâ anga,Ral nawk el hlak ang hi a nih.
{144:5} Aw LALPA, vànhai kei kûr la,Nang khom hnuoiah hung tum thla la,Tlânghai them la, khu lui lui sien,
{144:6} Têkin hmêlmahai dêng dar la,I thal kâp la, tlân se raw se.
{144:7} Vàn sânga inthok zuk ban la,Tuipui inthûka inthokin,Mi la suokin mi san him rawh,Hnam danghai kuta inthokin.
{144:8} Chuong mihai chu an khêlhlip a,Inhlêmnan kut chang tieng an phar.b
{144:9} Tingtang hrui sawm rimawi remin,I ta din hla thar sak ka tih;
{144:10} Lalhai kuomah hnènâ i pêk,I siehlaw Davida ngei khom,Kawlhnâm ngei a'nthok i san him.
{144:11} Hnam danghai kuta inthokin,Mi san suokin mi hum him rawh. Chuong mihai chu an khêlhlip a,Inhlêmnan kut chang tieng an phar.
{144:12} Kan naupahai tleirawl hunah,Thing tuoi ang inthang duong hai sien,Kan naunuhai khom lal in ban,Mawi taka ker ang ni raw se.
{144:13} Kan bu inhai chu vûm hnûrin,Thlai rà tinrêngin sip sien la,Kan rama kan beramhai khom,A sâng a sîngin pung hai sien,
{144:14} Kan bawngchalhai thau tha raw se.Hlamzuia pieng um naw hai sien,Kan kotthlêrah beidong khèk ri,Hriet ni naw hrim hrim bok raw se.
{144:15} Chuong anga malsawmna dongtu,Hnamhai chu an va hamtha de!Pathien, LALPA-a neitu chu,Hnam vângnei le hamtha an nih.
{145:1} Chawimawi ka che, ka Lal Pathien,Kumkhuon i hming inpâk ka tih.
{145:2} Ni tinin inpâk ka ti che,Kumkhuon i hming chawimawi ka tih.
{145:3} LALPA chu a ropui êm a, Inpâk chungchuong ding hrim a nih,A ropuizie sui phâk an nawh.
{145:4} Thang tinin i thilthawhai chu,Ruoltharhai hril sawng pei an ta,I thaw ropuizie puong an tih.
{145:5} I mawi ropuizie hril an ta,Keikhom i thilthaw makziehai,Sûtin dawnkhawl ve hlak ka tih.
{145:6} I thaw ropui le râpumzie,Mihaiin puong dar tawl an ta,I ropuizie hril vêng ka tih.
{145:7} Thatna i hauzie chu lawmin,Hlim takin tlâng làmpui an ta,I'n dikzie hi khêkpui an tih.
{145:8} LALPA chu lainatna hau tak,Mi ngilnei le lung inuoi tak,Hmangaina tawp lo nei a nih.
{145:9} Mi tin chungah LALPA a tha,A thilsiem po po hai khom hi,An rêngin a lunginsiet vong.
{145:10} Aw LALPA i thilsiemhaiin,Lawmthu hrilin, inpâk an che,I mi thienghlim po po khomin,Inpâkin chawimawi an ti che!
{145:11} I lalram ropuizie hrilin,I thilthawtheizie puong an tih.
{145:12} I thilthaw ropuiziehai chu,Mihai kuomah puong dar an ta,I ram ropuizie hril an tih.
{145:13} I ram chu kumhlun ram a na,I lalram khomin suon tin a daih.A thutiemah LALPA a ringum,A thilsiem chungah ngil a nei.
{145:14} Tluhai chu LALPAN a tungding,Indom kûnhai chu a kei har.
{145:15} Nangma thlîrtuhai po po chu,A hun takah fâk ding i pek.
{145:16} I kut phara i hang hrài chun,Hring tinrênghai an tlai seng hlak.
{145:17} Kong iengkimah LALPA a'n dik,A thaw taphotah ngil a nei.
{145:18} Ama kotu taphot kuomah,LALPA chu a hnâi zing hlak a,Titakzeta kotu kuomah.
{145:19} Ama tituhai ditzawng chu,A sukhlawtlingpêk ngei hlak a,An rawl hrein a san him hlak.
{145:20} Ama hmangaituhai po chu,LALPAN a vêng him tlat hlak a,Mi suolhai chu sukbo a tih.
{145:21} LALPA inpâkna thuhai chu,Ka bàuin puong suok hlak a ta,Thilsiem tinin a hming thienghlim,Kumkhuoin inpâk raw hai se.
{146:1} Haleluia,Aw ka hringna, LALPA chu inpâk rawh.
{146:2} Ka dam sûng po LALPA inpâk ka ta,Ka damlai ni hi a tlàk hmâ khat chu,Ka Pathien chawimawiin hla sak ka tih.
{146:3} Lalhai chungah ringna innghat naw rawh,Hringmihaiin an sandam thei naw che.
{146:4} An thuok tawp phâ pilah an kîr nawk a;An thil tum khom iengma lo a chang hlak.
{146:5} Jakob Pathien, thangpuitua nei a,LALPA a Pathien chunga beiseina,Innghat hlaktu chu mi hamtha a nih.
{146:6} Ama chun hnuoi le vànhai a siem a,Tuifinriet le a sûnga umhai leh.A thu chu kumkhawtluongin a vong hlak.
{146:7} Nêksawrhai thu fel taka rêlpêkin,Phingtâmhai kuomah fâk ding a pêk hlak.LALPAN intânghai po po khom a'n suo.
{146:8} LALPAN mitdelhai mit a sukvarpêk.LALPAN lungngaia kûnhai a kei har.LALPAN mi indikhai chu a hmangai.
{146:9} LALPAN mikhuolhai chu a vèng hlak a,Fahra le hmeithai hai a somdawl a,Mi suolhai lampui ruok chu a khârpek.
{146:10} LALPA chu kumkhuoin inlal a tih,Aw Zion, suon tina i Pathien chu.Haleluia.
{147:1} Haleluia.Zâia Pathien chawimawi a va tha de!Inpâk a phu, chawimawi an hoi bok si.
{147:2} LALPAN Jerusalem a'n din thar a,Israel tlân darhai a thuoi khawm a.
{147:3} Lungril na ngawi ngawihai a thawi dam a,An hliemhai chu puonin a tuompêk hlak.
{147:4} Arasi um zàt a hriet fai vong a,An rêngin an hmingin a ko seng a.
{147:5} Ei LALPA chu a ropui êm êm a,Thilthawtheina mak takin a sip a,A hrietthiemnan tawpintai a nei nawh.
{147:6} LALPAN inngàitlawmhai a chawisâng a,Mi suolhai chu hnuoiah a thè thlûk hlak.
{147:7} Lawm hla sakin LALPA inpâk unla,Tingtang leh ei Pathien chu chawimawi ro.
{147:8} Vànah sûm a zar, khuongruo an sûrtir,Tlânga hai hlo hna hring an mawngtir a,Mihriemhai fàk ding thlai hringhai chenin.d
{147:9} Ramsahai pet ding hlo hnâ a pêk a,Vaâk te phingtâm inhrâm chen a chawm.
{147:10} Sakor tha hràtna a ngaisâng naw a,Mihriem tha hràtna a ngaisâng bok nawh.
{147:11} LALPA chun ama tituhai a lawm,A ngilneina beisei tlattuhai chu.
{147:12} Aw Jerusalem, LALPA chawisâng la,Aw Zion, i Pathien chu inpâk rawh.
{147:13} I kul kot kalna thîr tluon a sukdet,A sûnga chêng i mihai mal a sawm.
{147:14} I ramrihai khom a sukrâlmuong a,Bu inhnik tak elin a chawm tlai che.
{147:15} A thupêkhai hnuoi chungah a puong a,A thupêkhai chu an tlânpui nghal a.
{147:16} Sahmul pha angin vûr a'n tlâktir,Vut anga paw uoiin zil an tlâktir.
{147:17} Lungte angin riel an tlâktir chur chur,Thli dei hrâng chu tunam tuor zo an ta?
{147:18} Thu a pêk a, vûr chu an tui ral a,Thli an hràngtir a, tui chu a luong a.
{147:19} Jakob kuomah a thû chu a puong a,A dàn thusuokhai chu Israel kuomah.
{147:20} Chu chu hnam danghai lai a thaw ngai nawh,A thurêlhai khom an hriet ngai bok nawh.Haleluia.
{148:1} Haleluia.Vàn a'nthok LALPA inpâk unla,Chung tieng khin ama chu inpâk ro.
{148:2} Angelhai, ama inpâk unla,Vàn mihai, ama chu inpâk ro.
{148:3} Ni le thla hai, ama inpâk ro,Si-âr lênghai, ama inpâk ro.
{148:4} Chung vàn sânghai, ama inpâk ro,Chung vàn tuihai, ama inpâk ro.e
{148:5} LALPA hming chu inpâk raw hai se,Thu a pêk a, siemin an um a.
{148:6} An hmun sengah kumkhuon a'n nghat a,Ramri hlunhai a khangpêk vong si.
{148:7} Leihnuoi a'nthok LALPA inpâk ro:Tuifinrieta thilhring tinrênghai,
{148:8} Kawlphê le riel, vûr le sûmpui hai,Thlipui tium, a thu awituhai,
{148:9} Muol le tlâng, thei kung le sidar hai,
{148:10} Ramsa kol le ran sa tinrêng hai,Thilhring chîn le chung lèng vatê hai,
{148:11} Hnuoi lalhai le hnam chi tinrênghai,Rêngtehai le hnuoi rorêltuhai,
{148:12} Nunghâk tlangvâl, naupang le tar hai,
{148:13} LALPA hming inpàk seng raw hai se,A hming chau hi a mawi chungchuong a,A ropuinan hnuoi le vàn a khûm.
{148:14} A mihai ta di'n kíf a'n din a,A mi thienghlimhai a chawimawi a,A lungdit Israel mihai ngei chu.Haleluia.
{149:1} Haleluia.LALPA chawimawiin hla thar sak ro,Mi thienghlim inkhawmah inpâk ro.
{149:2} A Siemtu chungah Israel hlim sien,Zion nauhan an Lal lawm raw se.
{149:3} Lâmin a hming inpâk hai sien la,Khuong le tingtang leh inpâk raw se.
{149:4} A mihai chungah LALPA a lawm,Inngàitlawmhai chu a sandam hlak.
{149:5} Hi chawimawina chunga hin lawmin,Mi thienghlimhan khum laizawla chen,Hlim takin zâi hla sak raw hai se.
{149:6} Inring taka Pathien inpâkin, An kutah kawlhnâm ngei ton chawiin,
{149:7} Hnam danghai chungah phuba la sien,Mihai chu thununin hrem tawl sien,
{149:8} An lalhai chu khaidieta khitin,An hotuhai kol inbuntirin,
{149:9} An chungthu rêl tah chu hlen raw se-A mi thienghlimhai ropuina di'n.Haleluia.
{150:1} Haleluia.A chèngna hmun thienghlimah,Pathien chu inpâk unla,A vàn sâng ropuia khin,Ama chu inpâk seng ro.
{150:2} A thilthaw ropui leiin,Ama chu inpâk unla,A ropui chungchuong leiin,Ama chu inpâk seng ro.
{150:3} Tawtawrawt leh inpâkin,Perkhuong tingtang leh remin,Ama chu inpâk seng ro.
{150:4} Khuongtê bena hrâng lâmin,Ama chu inpâk unla,Tingtang le theihlê tumin,Ama chu inpâk seng ro.
{150:5} Dârbenthek ben thek thekin,Dârbenthek tuvû chi leh,Ama chu inpâk seng ro.
{150:6} Iengkim a'n thuok taphotin,LALPA chu inpâk raw se.Haleluia.
