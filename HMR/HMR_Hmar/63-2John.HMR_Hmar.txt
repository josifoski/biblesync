{1:1} Upa chun, Nuhmei inzaum, Pathien thlang le a nauhai, thutaka ka hmangaihai, keima chauh khom ni loin thutak hretu dang po po khoma an hmangaihai chu chibai ka bûk chêu;
{1:2} chu thutak, einia chêng chu kumkhuoin ei kuomah um a tih.
{1:3} Chu thutak le hmangainaa chun Pa Pathien le a Naupa Isu Krista kuoma inthoka lunginsietna dàm, zangaina dâm le inremna dàm in kuomah um raw se.
{1:4} Pain thu a mi pêk anga i nauhai thenkhatin thutaka kal an chawi ti ka hmu leiin ka lawm takzet a nih.
{1:5} Nuhmei inzaum, thupêk thar ni loin a tira inthoka ei dong kha hril ding chein ka ziek a nih; inhmangai tuo dingin ka ngèn cheu a nih.
{1:6} A thupêk ang peia ei um hi hmangaina chu a nih; hi hi a thupêk, a tira inthoka in hriet kha a nih, 'hmangainaah in um zing ding a nih' ti hi.
{1:7} Hlèmtu tam tak, Isu Krista chu taksa putin a hung ti pom nawtuhai chu khawvelah an hung suok tah a, chuonghai chu hlèmtu le Krista dodâltuhai an nih.
{1:8} In inrimnahai thlawn loa in thaw ra kim taka in hmu theina dingin, mani invêng tha ro.
{1:9} Tu khom Krista zirtirna anga khawsa loa a zirtirna khêla khawsatu chun Pathien a nei nawh. A zirtirna thua um zingtu chun Pä le Naupa a nei kop a nih.
{1:10} Chu zirtirna fepui lo, in kuoma hung tu khom in inah intlungtir naw unla, tongbàu tha khomin inthlà naw ro.
{1:11} Tongbàu thaa betu chu a thil suol thawa chun a thang ve a nih.
{1:12} In kuomah thu tam tak hril ding nei lang khom lekha le lekhatuia ziek ka tum nawh; ei lawm a kim tlâng theina dingin in kuomah hung a, inhmatona inbiek ka beisei lem a nih.
{1:13} Thlang laia mi ni ve, i zuorpui nauhaiin chibai an bùk che.
