{1:1} Abraham naupa, Davida naupa Isu Krista thlàtuhai inthlà sawng dàn chu hieng ang hi a nih:
{1:2} Abrahamin Isak a thla a, Isakin Jakob, Jakobin Juda le a unauhai,
{1:3} Judain Tamari lakah Perez le Zera, Perez-in Hezron, Hezronin Aram,
{1:4} Aramin Aminadab, Aminadabin Nason, Nasonin Salmon,
{1:5} Salmon le a nuhmei Rahabin Boaz, Boaz le a nuhmei Ruthiin Obed, Obed-in Jesai,
{1:6} Jesaiin Lal David. Davidan Uria nuhmei lakah Solomon a thla a,
{1:7} Solomonin Rehoboam, Rehoboam-in Abija, Abija-in Asa,
{1:8} Asa-in Jehosafat, Jehosafatin Joram, Joramin Uzia,
{1:9} Uzzia-in Jotham, Jothamin Ahaz, Ahaz-in Hezekia,
{1:10} Hezekia-in Manase, Manase-in Amon, Amon-in Josia,
{1:11} Josia-in Babulon sala an intàng lâi vêlin Jekoni le a unauhai a thla a.
{1:12} Babulon sala inthoka an suok hnungin, Jekoni-in Sealthiel, Sealthiel-in Zerubabel,
{1:13} Zerubabel-in Abiud,
{1:14} Abiud-in Eliakim, Eliakim-in Azor,
{1:15} Azor-in Zadok, Zadok-in Akim, Akim-in Eleazar. Eleazar-in Mathan, Mattan-in Jakob,
{1:16} Jakob-in Josefa, Mari pasal, Mari lakah Isu, Krista an ti chu a hung pieng tah a nih.
{1:17} Chuongchun, Abrahama inthoka Davida chen inkârah suon sawm le suon li an um a, Davidaa inthoka Babulon sala an thuoi hun chen inkârah suon sawm le suon li an um a, Babulon sala an thuoia inthoka Krista chen inkârah suon sawm le suon li bok an um a nih.
{1:18} Isu Krista hung pieng dàn chu hieng ang hi a nih: A nu Mari chu Josefa nuhmei huol a na, nupaa an um hmunkhat hmâin Thlarau Thienghlimin nau a'n pâitir ti hriet a hung ni tah a.
{1:19} A pasal huol Josefa chu mi fel tak a ni leiin tlâng hrieta sukmuolpho a nuom naw a, a rûka thè el a tum a.
{1:20} Nisienlakhom, chuonga a ngaituo hnung chun a mangah Lalpa vàntirko a hung inlàr a, a kuomah, "Josefa, Davida naupa, Mari hi i nuhmei dinga thuoi intîm naw rawh, a nau pâi chu Thlarau Thienghlim laka mi a nih.
{1:21} Nau pasal nei a ta, a hmingah ISU i sak ding a nih; ama chun a mihai chu an suolhai laka inthokin a sandam ding a ni si a" a ta.
{1:22} Hieng thil tlung po po hi Lalpan zawlnei hmanga a lo hril tah chu a hung tlung kimna ding a nih:
{1:23} " Nunghàk thienglâmin nau pâi a ta,Nau pasal nei a ta,A hmingah Immanuel sak an tih"tiin. Immanuel chu "Ei kuomah Pathien a um" tìna a nih.
{1:24} Josefa a hung thanghar chun Lalpa vàntirko hril ang chun a thaw a, Mari chu nuhmeiah a nei a
{1:25} Nisienlakhom, a nau a pieng hmâ khat chun a pawl nawh. Chu nau hminga chun Isu a sak a.
{2:1} Lal Heroda inlal laia Judai ram Bethlehema Isu a hung pieng chun, khawsak tienga inthokin Jerusalemah mivarhai an hung a.
{2:2} "Judahai lal hung pieng chu khaw lai am a um a? Khawsak tieng a arasi kan hmu a, ama chawibiek dingin kan hung a nih" an ta.
{2:3} Lal Herodan chu thu a hriet chun a lungzîng hle a, Jerusalem mi po po khomin an lungkham a.
{2:4} Chuongchun, thiempu lalhai le Dàn hretuhai chu a ko khawm a, Krista piengna hmun ding chu a'n don a.
{2:5} Anni chun, "Judai ram Bethlehem khuoa pieng ding a ni thu hieng ang hin zawlneiin a ziek:
{2:6} Nang Bethlehem, Judai rama mi,Judai rama rorêltuhai lai hin,I chîn tak naw top,I sûnga inthokin rorêltu, A hung suok ding a ni si a,Ka mi Israelhai optu ding chu"an ta.
{2:7} Chuongchun Herod chun mivarhai chu a rûkin a ko a, arasi hung inlang hun chu ngun takin a'n don a.
{2:8} Bethlehem tieng chun a'n fetir a, "Fe unla, nâute thu chu ngun takin hung indon suok ro. In hmû charin mi hung hril unla, keikhoma ka chawibiek ve theina dingin" a ta.
{2:9} Lal thu an hriet hnung chun an fe pei a, khawsak tienga arasi an hmu khan nâute umna chung zawn a tlung chenin an hma a thuoi a.
{2:10} Arasi chu an hmuin an hlim èm êm a.
{2:11} In sùng an va lût chun Mari le a naute chu an hmu a, hnuoi sikin an chawibiek a; an robawmhai hongin, thilpêk rangkachak dâm, beraw dâm le mura dâm an pêk a.
{2:12} Heroda kuomah kîr nawk ta lo dinga manga hrilh an ni leiin an ram tieng lampui dangah an kîr nawk ta a.
{2:13} Mi varhai an kìr hnung chun Josefa mangah Lalpa vàntirko a hung inlâr a, " Naute hi Herodan that tuma a zong leiin, tho la, naute le a nu thuoi la, Aigupta ram tieng tlân rawh; ka hril nawk hmâ che chu, chu taka chun um zing rawh," a ta.
{2:14} Chuongchun, a tho a, a zân a zânin Aigupta ram an pan a,
{2:15} Heroda thi hma po chu taka chun an um a, zawlnei hmanga, "Ka naupa chu Aigupta rama inthokin ka ko suok a" tia a lo hril kha a hung tlung tah a nih.
{2:16} Mivarhaiin an dawha ti Herodan a hriet chun a lung a sen êm êm a, mivarhaiin naute pieng hun awma an hril ang khan Bethlehem le a sè vèla pasal naupang kum hnia inthoka a hnuoi tieng po chu that vong dingin thu a pêk a.
{2:17} Zawlnei Jeremia-in hieng thu a lo hril kha a hung tlung kim tah a nih:
{2:18} "Rama khuoa ri an hriet chu,Lusûn tap khêk rong rong a nih;Rakilin a nauhai a ta a,An um ta si naw leiin,Thlêm tlâi ruol a ni nawh".Aiguptaa inthoka an kîr thu
{2:19} Heroda thi hnungin Aigupta rama um Josefa mangah Lalpa vàntirko a hung inlàr a,
{2:20} "Tho la, naute le a nu thuoi la, Israel ramah kîr nawk ta rawh; naute that tumtuhai kha an thi tah" tiin a hril a.
{2:21} Chuongchun a tho a, naute le a nu chu a thuoi a, Israel ram tieng a kîr nawk ta a.
{2:22} Nisienlakhom, Arkelausa chu a pa Heroda aiawin Judai ramah a'n lal ti a hrietin chu taka chun fe ngam loin, manga inhriettir a ni angin Galili ram tieng a pan a,
{2:23} Nazaret khuo an tia chun a um ta a. Zawlnei hmanga a lo hril, "Ama chu Nazaret mi tîng an tih" ti chu a hung tlung kim tah a nih.
{3:1} Chuong lai chun Baptistu Johan chu Judai ram thlalèrah thu hrilin a hung a.
{3:2} "Sim ro, vàn ram chu a hnâi tah" a ta.
{3:3} Ama hi a nih zawlnei Isaiin,Thlalêra mi khêk rawl chun,'Lalpa lamlien siel unla,Lam tlûn siempêk ro' a tih"tia a chanchin a lo hril kha.
{3:4} Johan chun sanghawngsei hmula siem zakuo a hâk a, savun kawngchûn a chûn a, a bu chu khauthikthi le khuoizu a nih.
{3:5} Chuong lai chun Jerusalem le Judai ram hmun tina umhai le Jordan vadung kam vela umhai chun ama chu an hung pan a,
{3:6} an suolhai an inpuong a, Jordan vadungah a lo baptis tawl a.
{3:7} Baptisma chang dinga hung tam tak lai chun Farisaihai le Sadukaihai khom a hmu ve a, an kuomah, "Rûl thlahai, lungsenna hung tlung ding chu tlànsan dingin tuin am a'n fui chêu a?
{3:8} In simzie ang peiin thilthawin rà insuo lem ro.
{3:9} 'Kan pa chu Abraham annawm' tiin ngài suktha el naw ro; ka hril cheu hi, Pathien chun hieng lunghai hi Abraham thlaah a'n din thei a nih.
{3:10} Tuta inthok el khom hin thing bul tinah hreipui sie a ni tah, rà thaa rà naw thing taphot chu phûra meia ti el ding a nih.
{3:11} Kei chun sim inentirna dingin tuiin ka baptis hlak chêu a; ka hnunga hung ding ruok chu keima nêkin a ropui lem a, a pheikhok khâi tlâk khom ka ni nawh. Ama chun Thlarau Thienghlim le meiin a baptis ding chêu a nih.
{3:12} Hrìzawla buhai chu thlei faia bu ina hlu lût dingin a kutin sisêp a chawi a, a sihai ruok chu mei rêm thei loah raw hmang a tih" a ta.
{3:13} Chuong lai chun Johan kuta baptisma chang dingin Galili rama inthokin Jordan vadungah Isu a hung a.
{3:14} Johan ruok chun, "Kei hi i baptis ngâi lem ka ni vei leh, ka kuomah i hung lem tlat a ni maw?" tiin a sêl a.
{3:15} Nisienlakhom Isun, "Tu hin remti hrâm rawh, hieng ang felna thil po po hraw kim hi ei ta dingin thil mawihnâi a nih" a ta, Johan chun a remti ta a.
{3:16} Isun baptisma a chang zo chun tuia inthokin a hung suok nghal a. Chuong lai tak chun vàn a hung inhong a, vàthu anga Pathien Thlarau hung tum le a chunga hung fù chu a hmu a.
{3:17} Ngai ta, vàna inthoka rawl chun, "Hi hi ka Naupa, ka Dittak chu a nih, a chungah ka lawm êm êm a nih" a ta.
{4:1} Chu zoa chun Isu chu Diebol thlèm dingin Thlarâuin thlalèrah a thuoi a.
{4:2} Ni sawmli le zàn sawmli bu a nghei hnung chun a phìng a hung tâm ta a.
{4:3} Thlêmtu chu a kuomah a hung a, "Pathien Naupa i ni takzet chun hieng lunghai hi beia inchang dingin thu pe rawh" a ta
{4:4} Isu ruok chun, " 'Mihriem hi bei chauh ringin a hring naw a, Pathien baua inthoka suok thu tinrêng ringin a hring ding a nih' ti ziek a nih" tiin a don a.
{4:5} Diebol chun ama chu khaw thienghlimah a thuoi a, tempul sìp zumah a'n ngìrtir a.
{4:6} "Pathien Naupa i ni takzet chun inchawm thla rawh.'Vàntirkohai chu thu pêng a ta,I lam tinah vêng an ti che;An kutin dom an ti che a,Lungah i kè sui naw ti nih.ti ziek a ni si a" a ta.
{4:7} Isu chun a kuomah, " 'Lalpa i Pathien fie naw rawh' ti khom ziek a nih" a ta.
{4:8} Diebol chun tlâng insâng takah a thuoi nawk a, khawvel lalram po po le an ropuinahai chu a'n entir a,
{4:9} "Bokkhupin chibai mi bûk la, hieng po po hi pe vong ka ti che" a ta.
{4:10} Isu chun a kuomah, "Setan, fe hmang dai rawh! 'Lalpa i Pathien chawibiek la, ama rong chauh bawl rawh' ti ziek a nih" a ta.
{4:11} Chuongchun, Diebol chun a màksan a, vàntirkohaiin rong an bawlpèk a.
{4:12} Lung inah Johan an khum tah ti Isu'n a hriet chun Galili ram tieng a kîr nawk a.
{4:13} Nazaret suoksanin Kapernaum-ah a um ta zing a, chu khuo chu Jebulun le Naftali biel, Galili dìl kama um a nih.
{4:14} Zawlnei Isai bâua,
{4:15} "Zebulun ram le Naftali ram,Jordan ruoma tuipui panna lamJentêlhai chêngna Galili rama
{4:16} Thim hnuoia inthunghai chun,Var ropui tak an hmu a;Thìna hlim rama chênghai chungah,Var a hung êng suok tah' tia a lo hril kha a hung tlung kim theina dingin.
{4:17} Chu taka inthok chun Isun, "Sim ro, vàn ram chu a hnâi tah" tiin a hril tan ta a.
{4:18} Galili dil kama Isu a lêng laiin unau pahnih, Simon, Peter an ti bok le Andri hai lèn dèng lai chu a hmu a, nga mantu an ni hrim a.
{4:19} An kuomah, "Mi zui ro, mihriem mantuah siem ka ti cheu" a ta,
{4:20} chuongchun an lênhai màksanin an zui ta nghal a.
{4:21} Chu taka inthok chun an fe pei a, unau dang pahnih, Zebedai naupa Jakob le a unaupa Johan chu a hmu a, an pa Zebedai rawiin longah an lènhai an lo buotsai a.
{4:22} Anni khom chu a ko a, chuongchun, an long le an pa chu màksanin an zui ve ta nghal a.
{4:23} Isu chun Galili ram pumpui a fang a, sunagoga hai inchûktirin Pathien ram Chanchin Tha a hril a, hri hrang hrang invoihai le natna chi hrang hranga nahai chu a sukdam a.
{4:24} A chanchin chu Suria ram po poah a'n thang a, natna chi tum tuma na, damnaw inrik tak tak hai, ramhuoi zawl hai, hringol invoi hai le zeng hai chu a kuomah an hung thuoi a, a lo sukdam tawl a.
{4:25} Galili rama inthok dâm, Dekapolib rama inthok dâm, Jerusalema inthok dâm, Judai rama inthok dâm le Jordan ràl khing tienga inthok dâma hung mipui tam takin ama chu an zui a.
{5:1} Mipui chu a hmuin tlângah a kâi a, a'n thung a, a zirtirhai an hung inkhawm a,
{5:2} thu hrilin a'n chûktir tawl a:
{5:3} Thlarau tienga an pasietzie inhrehai chu an hamtha,Vàn ram an ta a ni si a.
{5:4} Lusûnhai chu an hamtha,Thlamuongin an la um ding a ni si a.
{5:5} Thuhnuoirolhai chu an hamtha,Hnuoi hi an rochung ding a ni si a.
{5:6} Felnaa tâm le dangchârhai chu an hamtha,An la tlai ding a ni si a.
{5:7} Mi zangai theihai chu an hamtha,Zangaina an hlaw ding a ni si a.
{5:8} Lungril thienghlimhai chu an hamtha,Pathien an hmu ding a ni si a.
{5:9} Inremna siemtuhai chu an hamtha,Pathien nauhai ti an la ni ding a ni si a.
{5:10} Felna leia sukdùdàna tuorhai chu an hamtha,Vàn ram an ta a ni si a.
{5:11} "Keima leia mihaiin hal a, suknomna a, indik naw taka suol tinrêng thawa an intum pha cheu chun in va hamtha awm ngei de!
{5:12} Lawm unla, hlim takin um ro, vànah in lawmman a um rawn si a; in hmaa hung zawlneihai khom kha chuong ang chun an lo suknomna hlak kha.
{5:13} "Hnuoi machi in nih. Nisienlakhom, machi hi lo da ta sien, engtin am suk-al nawk thei nîng a ta? Dehawn a, mihai sir de mei mei naw chu ienga khom tlâktlàina a nei ta nawh.
{5:14} "Khawvel var in nih. Tlâng sîpa khaw um chu thup thei a ni nawh.
{5:15} Miin khawnvar sitin leikhawr hnuoiah an sie ngai nawh; in sùnga mi po po a el var theina dingin khawnvar inthutnaah an sie lem hlak.
{5:16} Chuong ang bokin, in var chu mi hmuin var suok raw se, chuongchun thil tha in thawhai chu hmûng an ta, in Pa vàna mi chawimawi thei an tih.
{5:17} "Dàn thu le zawlneihai thu sukbo dinga hung ka nih ti ring naw ro; sukbo ding ni loin sukfamkim lem dinga hung ka nih.
{5:18} Thu dik ka hril cheu hi, hnuoi le vàn a um sùng chun, Dàn thua mi sunhàng chîte amanih le thai ràng chîte amanih khom hi a tlung kim vong hmâ chun pakhat khom bo naw top a tih.
{5:19} Hieng thupêk laia chîn tak khom hi bawsie a, chuong anga thaw ve dinga mihai sukhmùtu taphot chu vàn ramah mi chîn tak tîng an ta; tu khom zawma inchûktir vetu ruok chu vàn ramah mi lien tîng an tih.
{5:20} In felnain Dàn hretuhai le Farisaihai felna a khûm naw chun vàn ramah lût naw top in tih ti ka hril cheu a nih.
{5:21} "Tien lai mihai kuomah, 'Tuol i that ding a ni nawh, tu khom tuol that taphot chu a chungthu rèl ding a nih' ti a ni thu in hriet a.
{5:22} Kei ruok chun ka hril cheu hi, tu khom mani unau chunga a san um loac lungsen chu a chungthu rêl ding a nih. Chun, tu khom mani unaupa 'Mi intlaw'd titu chu Sanhedrina a chungthu rêl ding a ni bok; a unaupa 'Mi invêt' titu lem chu Gehennaa fe tlâk a nih ti ka hril cheu.
{5:23} Chuongchun, maichàma i thilpêk i'n hlàn ding laiin i unauin i chungah lungninawna a nei ti i hriet suok chun,
{5:24} maichàm hmaah i thilpêk chu màksan la, fe la, i unau chu va'n rempui zet la, chu zoah i thilpêk chu inhlàn rawh.
{5:25} I khingpui chu lampuia in intlon laiin inrempui vat rawh, chuong naw chun rorêltu inmantir a ti che a, rorêltu chun pulis kuomah inhlàn a ti che a, lung inah khum pal hlauh rawi a ti che.
{5:26} Thu dik ka hril che hi, poisa khat khom i tlàk vong hmâ khat chu, chu taka inthok chun intâl suok naw top i tih.
{5:27} " 'I uire ding a ni nawh' ti in hriet a.
{5:28} Kei ruok chun ka hril cheu hi, tu khom inngàipui châkna mita nuhmei meltu chu a lungrilah a uire dèr tah.
{5:29} I mit chang tiengin a sukthlùk chê chun khel dok la, dehawn dai rawh; i taksa pumpui Gehena peihawna a um nêk chun i taksa pêng pakhat bohmang chu i ta dingin a tha lem.
{5:30} Chun, i kut chang tiengin a sukthlùk che chun tan la, dehawn dai rawh; i taksa puma Gehena peihawn i ni nêk chun i taksa pêng pakhat bohmang chu i ta dingin a tha lem.
{5:31} " 'Tu khom nuhmei ma chun inmâkna lekha pe raw se' ti a ni hlak.
{5:32} Kei ruok chun, tu khom uire lei ni loa mani nuhmei ma taphot chun ama chu a'n uiretir a nih, màk hnung nei khom an uire a nih.
{5:33} "Tien lai mihai kuomah, 'Khêlin inkhâm naw unla, Lalpa kuoma in inkhâmna chu in hlen ngei ding a nih' ti a nih ti in hriet bok a.
{5:34} Kei ruok chun ka hril cheu hi, inkhâm ngai hrim hrim naw ro. Vàn sâlin inkhâm naw ro, chu chu Pathien lalthungpha a nih. Hnuoi sâl khomin inkhâm naw ro, chu chu a ke nghatsan a ni si a.
{5:35} Jerusalem sâlin inkhâm bok naw ro, chu chu Lal ropui tak khawpui a nih.
{5:36} In lu sâlin inkhâm naw ro, in sam zâi khat khom suktuokin in sukdum thei si nawh.
{5:37} In thu hrila chun 'A nih' ti chu a nih ni sien, 'A ni nawh' ti chu a ni nawh ni el raw se; chu bâk chu suola inthoka suok vong a nih.
{5:38} " 'Mit aia mit, ha aia ha' ti hi in hriet tah.
{5:39} Kei ruok chun ka hril cheu hi, mi suol khing naw ro; i bieng chang tieng bentu chu khing tieng khom dawpêk rawh.
{5:40} Tu khomin i lakah thubuoi siemin i zakuo làkpêk a tum che chun i korchung khom inlâktir rawh.
{5:41} Mêl khat fe dinga phûttu che chu mêl hnih fepêk rawh.
{5:42} A hnitu che chu pe la, i laka pûk nuomtu chu nghatsan naw rawh.
{5:43} " 'I vênghai hmangai la, i hmêlma chu theida rawh' an ti hi in hriet.
{5:44} Kei ruok chun ka hril cheu hi, i hmêlma chu hmangai la, a suknomnatu che chu tongtaipèk rawh,e
{5:45} in Pa vàna mi nauhai in ni theina dingin. Ama chun mi suolhai le mi thahai chungah nisa a'n suoktir a, mi indik le indik nawhai chunga khom ruo a'n sûrtir hlak.
{5:46} Nangni hmangaituhai chauh in hmangai hin ieng lawmman am hmung in ta? Siekhontuhai chen khomin chuong ang chun an thaw ve naw am a ni?
{5:47} Chun, in unauhai chauh chibai in bûk hin iem mi dang nêka in thaw tamna bik a um? Jentelhai khomin chuong ang chun an thaw vê tho an naw'm a ni?
{5:48} Chuleiin, in Pa vàna mi a famkim angin nangni khom in famkim ding a nih.
{6:1} "Felna thil in thawhai chu mi hmu dinga an hmaah thaw lo dingin fimkhur ro, chuong naw chun in Pa vàna mi kuomah lawmman hmu naw ti niu.
{6:2} "Chuongchun, retheihai kuomah thil i pêkin, lemderhaiin mi inpàk an hlaw theina dinga Sunagog le kotthlêra hai an thaw hlak ang hin mani tawtawrawt inmûtin hril dar naw rawh. Thu dik ka hril chêu hi, an lawmman chu a rêngin an hmu dèr tah.
{6:3} Nang ruok chun thil i pêkin, i kut chang tiengin a thaw chu i kut voi tieng inhriettir naw rawh,
{6:4} i thilpêk chu a rûk a ni theina dingin; chuongchun a rûka i thaw hmutu i Pa chun lawmman pêng a ti che.
{6:5} "In tongtai khomin lemderhai thaw dàn angin thaw ve naw ro; mihaiin an hmu theina dingin sunagoga hai, kotthlêr sîra hai ngîr puma tongtai an ngaina hlak si a. Thu dik ka hril cheu hi, an lawmman chu an hmu dèr tah.
{6:6} Nang ruok chu i tongtai ding pha leh i pindan rilah lût la, kot khâr la, a rûka hmutu che i Pa kuoma chun tongtai rawh; chuongchun, a rûka i thilthaw hmutu i Pa chun lawmman pêng a ti che.
{6:7} Chun, in tongtaiin Jentelhai angin hril ngai ngot samphuol naw ro, an insam rawn leiin ngaithlâk hlaw an inring hlak si a.
{6:8} Anni angin um ve naw ro, in mamawhai chu in hnì hma khomin in Pain a hriet si a.
{6:9} Chuongchun, hieng ang hin tongtai hlak ro:Kan Pa, vana mi,I hming inza um sien la,
{6:10} I ram hung tlung raw se.I ditzawng vàna an thaw angin,Hnuoiah thaw ve raw hai se.
{6:11} Voisun hin fàk ding bu mi pe la,
{6:12} Kan leibattuhai kan ngaidam angin,Kan bathai mi ngaidam la.
{6:13} Thlèmnaah mi thuoi lut naw la,Mi suol lakah mi sanhim rawh.f tiin.
{6:14} In chunga bawsetuhai in ngaidam chun in Pa vàna mi khomin ngaidam vèng a ti cheu.
{6:15} Nisienlakhom, mihai bawsietna in ngaidam si naw chun, in Pa vàna mi khomin in bawsietnahai chu ngaidam bìk naw nih.
{6:16} "Bu in nghei pha khom lèmderhai angin ngùi hmêl put ve naw ro; anni chun mi hmua bu ngheia an inlang theina dingin an hmèl an sukpor hlak. Thu dik ka hril cheu hi, an lawmman an hmu zo tah.
{6:17} Nangni ruok chu bu in nghei pha hmai phì fai unla, in lu sahriek nàlin khui nâm ro,
{6:18} chuongchun in Pa, a rûka um hmaa chauh naw chu mi hmuah bu ngheiin inlang naw ti niu a, in Pa, a rûka hmutu cheu chun rul a ti cheu.
{6:19} "Hângthîm le tuièkin an fàk siet theina, rûkruhaiin ver popa an inrùk theina hnuoia hin in ta dingin ro inkhawl naw ro.
{6:20} Hângthîm le tuièkin an fàk siet thei nawna, rûkruhaiin ver popa an inrûk thei nawna vàna chun in ta dingin ro inkhawl lem ro.
{6:21} In ro umna taphotah in lungril khom a um hlak si a.
{6:22} "Taksa khawnvar chu mit a nih. I mit a tha chun i taksa pumin var suok a tih.
{6:23} I mit a tha naw ruok chun i pumin inthim a tih. I sûnga var chu thim a ni chun, chu thim chu a va sà awm de aw!
{6:24} Tu khomin hotu pahni rong a bawl kop thei nawh, pakhat theidain pakhat chu a ngaina amanih, annawleh pakhat chu inzàin pakhat chu a hmusit amanih nîng a tih. Pathien rong le sum rong bawl kop thei a ni nawh.
{6:25} Chuleiin ka hril cheu hi, in hringna thilah ieng am fain in dawn ding, in taksa thilah ieng am silin in bil ding ti lungkham naw ro. Fàk ding nèkin hringna, silfèn nèkin taksa a poimaw lem an naw maw?
{6:26} Chunglèng vatehai hi en ta u, bu an tu naw a, an sìk naw a, bu inah bu an sèk lût bok nawh; sienkhom in Pa vàna mi chun a chawm tawl si a. Anni nêk daiin in hlu lem naw maw?
{6:27} Nangni lai tu am lungkham leia mani hringna darkar khata sukseig thei?
{6:28} Silfèn thuah ieng dinga in lungkham am? Ram lili pàr inthang dàn hi ngaituo ta u, sin an thaw naw a, pat an kher bok nawh.
{6:29} Nisienlakhom, ka hril cheu hi, Solomon meu khom a ropui thei ang taka a'n thuom khan hieng lili pâr pakhat tluk khom hin chei a ni nawh.
{6:30} Chuongchun, ram hlohna, voisun chauh hring a, a zînga meia ti hmang nawk el ding hman Pathienin chuong ang lawma a chei si chun, aw nangni ringna tlawmhai, chuonghai nêk chun a'n thuom nasa zuol naw ding cheu am a ni?
{6:31} Chuleiin, ieng am fain dawn ka ta, ieng am silin bil ka ta ti lungkham naw ro.
{6:32} Jentêlhai chun chuong thil chu an hnot tak a nih. In Pa vàna mi chun hieng po po hi in mamaw ti a hriet.
{6:33} A ram le a felna chu zong hmasa zet lem ro, chuongchun, hieng po po hi a pêk belsa ding chèu a nih.
{6:34} Chuleiin, zînga ding lungkham naw ro, zîng chun ama ding lungkham a tih. Ni khat buoina hi ni khata dingin a huntawk.
{7:1} "Soisêl naw ro, soisêla in um nawna dingin.
{7:2} In soisêlna ang charin soisêl nîng in ta, in inkhìna ngeiin inkhìpêk an ti cheu.
{7:3} Iengtiziea mani mita thingtum um chu ngaimaw si loa i unau mita thil hlek um chu i hmu am a na?
{7:4} Mani mita thingtum um zing siin i unau kawlah 'Khawm, i mita thil hlek kha mi'n lâk suoktir rawh' iengtin am i ti thei ding?
{7:5} Lêmdertu, nangma mit ngeia thingtum inkhang kha la suok hmasa zet la, i unau mita thil hlek lâk suok ding chu hmu fie thei tàng i tih.
{7:6} "Ui chu thil inthieng pe naw ro; vok hmaa khom tuikeplung pei bok naw ro. In pei vai chun chîl hrep an ta, chu zoah nangni tieng hung tuongin phir chen neng an ti cheu.
{7:7} "Hni ro, pèk nîng in tih; zong ro, hmùng in tih; kik ro, kot chu hongpêk nîng in tih.
{7:8} A hni taphotin an dong hlak a, a zong taphotin an hmu bok hlak a, a kik taphot chu kot hongpêk nîng an tih.
{7:9} Anleh, nangni lai tu khom a naupain bei hni ta sien, tuin am lung a pêk ding?
{7:10} Nga hni sien tuin am rûl a pêk ding?
{7:11} Nangni mi suolhai hmanin thil tha in nauhai pèk nachâng in hriet si chun, in Pa vàna mi lem chun a hnituhai chu thil tha a va pêk rawn awm ngei de!
{7:12} "Chuongchun, thil iengkimah miin in chunga an thaw dinga in dit dàn ang takin mi chunga khom thaw ve ro; chu chun Dàn le zawlneihai thu a fûn khawm vong a nih.
{7:13} "Kotkhàr chîna chun lût ro. Bohmangna kotkhàr chu a lien a, a lampui khom a lien bok a, chu tienga lût chu an tam bok.
{7:14} Hringna kotkhàr ruok chu a chîn a, a lampui khom a'n chèp a, a hmutu khom tlawmte an nih.
{7:15} "Zawlnei tehlèmhai laka chun fimkhur ro, chuonghai chu beram vun silin in kuomah an hung a, sungril tieng ruok chu satene hnukrawl ang an nih.
{7:16} Anni chu an raah hrieng in tih. Hling bukah grêp an lo hlak am a ni? Intùn bukah theichang an lo hlak maw?
{7:17} Chuong ang bokin, thing tha chu a rà a tha hlak a, thing sie hlak a rà a tha thei bok nawh.
{7:18} Thing tha chun ra sie a'n suo thei naw a, thing tha naw chun ra tha a'n suo thei bok nawh.
{7:19} Thing tin ra thaa rà naw taphot chu an phùr a, meiah an pei hlak.
{7:20} Chuongchun, anni chu an raah hrieng in tih.
{7:21} "'Lalpa, Lalpa' mi ti nazong vàn ramah lût naw ni hai, ka Pa vàna mi ditzawng thawtuhai chauh lût an tih.
{7:22} Chu nia chun mi tam takin, 'Lalpa, Lalpa, i hmingin thu kan hril a, i hmingin ramhuoihai kan hnot suok a, i hmingin thilmak tam tak kan thaw hlak an nawm a ni?" la tîng an tih.
{7:23} Chu huna chun, 'Nangni thil suol thawtuhai, ka hriet ngai naw cheu, ka kuoma inthokin fe hmang dai ro' tiin anni chu la hril ka tih.
{7:24} "Chuleiin, hieng ka thuhai hi hrea a tak ngeia zawmtu taphot chu mi var, lungpui chunga in bawltu ang chu a nih.
{7:25} Ruo a hung sùr a, vadung tui a hung lien a, thlî a hung hràng a, in chu a hung nam sok sok a, sienkhom a tlu nawh, lungpui chunga rem a ni tlat leiin.
{7:26} Sienkhom, hieng ka thuhai hi hrea a taka zawm si lo chu mi invêt, phaiphin chunga in bawltu ang chu a nih.
{7:27} Ruo a hung sùr a, vadung tui a hung lien a, thli a hung hràng a, chu in chu a hung nam sok sok a, a tlu sop ta ruop el a nih" a ta.
{7:28} Isun chuong thu a hril zo chun mipuihaiin a thu inchûktir chu mak an ti hle a,
{7:29} a san chu Dàn hretuhai ang ni loa thu nei taka anni a'n chùktir lei a nih.
{8:1} Tlânga inthoka a hung thlàk chun mipui tam takin an zui a.
{8:2} Phâr pakhat a kuomah a hung a, bokkhupin chibai a bûk a, "Lalpa, i nuom chun i mi sukthieng thei" a ta.
{8:3} Isu chun a hei ban a, a them a, "Nuom e, lo inthieng ta rawh" a ta, phâr chu a'n thieng ta nghal a.
{8:4} Isun a kuomah, "Tu kuoma khom hril naw rawh, amiruokchu thiempu kuomah fe la, i dam ngei ti mihaiin an hrietna dingin Mosien thil inhlàn dinga a ti chu va'n hlàn rawh" a ta.
{8:5} Kapernaum khuo a hung lùt chun a kuomah sipai zahotu a hung a,
{8:6} "Lalpa, ka siehlawpa a zeng a, inah a zâl zing a, a na inrim hlè a nih" tiin thangpuina a hni a.
{8:7} Isun a kuomah, "Hung ka ta, hung sukdam ka tih" a ta.
{8:8} Sipai zahotu ruok chun, "Lalpa, ka in sùnga lût dinga ko tlâk che ka ni nawh, thu chauh hril la, ka siehlaw chu dam el a tih.
{8:9} Kei khom mi thu hnuoia um ka na, ka hnuoiah sipai an um nawk sawng a, 'Fè rawh' ka ti chu an fe a, 'Hung rawh' ka ti chu an hung el a, ka siehlaw khomin 'Hi hi thaw rawh' ka ti chu a thaw el hlak" a ta.
{8:10} Isun chu chu a hrietin mak a ti hle a, a zuituhai kuoma chun, "Thu dik ka hril cheu hi, Israel lai khom hieng lawma ringna nasa hi tu khom ka hmu nawh.
{8:11} Ka hril cheu hi, sak le thlanga inthokin mi tam tak hung an ta, vàn rama chun Abraham hai, Isak hai, Jakob hai leh ruoi la kîl tlâng an tih.
{8:12} Sienkhom, vàn ram khuo le tuia pieng ni sihaii ruok chu tuol inthimah hnot suok nîng an ta, chu taka chun tapin hâ rawt an tih" a ta.
{8:13} Sipai zahotu kuoma chun Isun, "Fe ta la, i hni ang chun hung tlung a tih" a ta. Chuongchun, chu dârkâr ngei chun a siehlaw chu a dam ta a.
{8:14} Peter ina Isu a hung lùt chun Peter tarpi, khawsika lo zâl chu a hmu a,
{8:15} a kut a thempèk a, a khawsik chu a rè ta nghal a; a tho a, fâk rong a bawlpèk a.
{8:16} Zàn tieng chun ramhuoi zawl tam tak an hung thuoi a, ramhuoihai chu thu pein a lo hnot suok a, damnaw hung po po hai chu a sukdam bok a.
{8:17} Zawlnei Isaiin, "Ama chun ei hràt nawnahai a lâk a,Ei hrivoihai a phur"tia a ziek kha a hung tlung kimna ding a nih.
{8:18} A kawl vèla um mipui tam tak a hmuin Isu chun Jordan ràl khing tieng kai dingin a zirtirhai chu thu a pêk a.
{8:19} Dàn zirtirtu pakhat hi a kuomah a hung a, "Zirtirtu, i fèna taphotah zui ka ti che" a ta.
{8:20} Isun a kuomah, "Sihalhan kuo an nei a, chunglèng vatehai khomin riebûk an nei a, Mihriem Naupa ruok hin chu lu nghatna a nei nawh" a ta.
{8:21} Mi dang, a zirtirhai laia pakhat chun Isu kuomah, "Lalpa, ka pa la va vûi zet ka ti aw" a ta.
{8:22} Isun ruok chun, "Mi zui rawh, mithi chun anni mithi chu lo invûi el raw hai se" a ta.
{8:23} Chuongchun, longah a chuong a, a zirtirhaiin an zui a.
{8:24} Inringna hman um loin dila chun thlipui na tak a hung hrâng thut a, tuifawn chu longah a'n vawr lùt hlup hlup el a, Isu ruok chu a in a.
{8:25} Zirtirhai chun an va kei tho a, "Lalpa, mi sanhim rawh, kan pil hmang el ding an ta hi" an ta.
{8:26} Isu chun an kuomah, "Ringna tlawmhai, ieng dinga chuong lawma chu in ti?" a ta. Chuongchun a tho a, thli le tuifawn chu a hal a, a rè ta thup a.
{8:27} Mihai chun mak an ti hle a, "Hi pa hi mi ieng ang am an ta le? Thli le tuifawn chenin a thu an awi a ni hi!" an ta.
{8:28} Ràl khinga Gadarinj mihai ram an va tlung chun, thlânmuola inthoka hung ramhuoi man pasal pahniin an hung pan a, an kol êm leiin chu lampui chu tu khomin an hraw ngam nawh.
{8:29} Anni chun, "Pathien Naupa, kan chungah iem thaw i tum hrim hrim? Hun tiem a tlung hmaa mi soisa dingin i hung a ni maw?" tiin an lo khêk khum a.
{8:30} Chu taka inthoka hla nawtea chun vok ruol an tla sup sup a.
{8:31} Ramhuoihai chun, "I mi hnot suok chun vok ruol sûnga son mi'n lûttir rawh" tiin Isu an ngên a.
{8:32} Isu chun an kuomah, "Va lût ro" a ta. Chuongchun, an hung suok a, vok ruol sûnga chun an lùt a, vok ruol chu dîl pang tênbarama chun an tlàn liem a, tuiah an tla hlum ta vong a.
{8:33} Vok vêngtuhai chu khuo tieng an tlàn a, thil um dàn po po le ramhuoi manhai chunga thil tlung chu an va hril a.
{8:34} Chuongchun, a khaw nawtin Isu hmu dingin an hung inthok suok a, ama an hmu chun an biel suoksan dingin an ngèn a.
{9:1} Isu chu longah a chuong a, dîl ràl a kâi a, a chèngna khuo a hung tlung chun,
{9:2} mi thenkhatin zeng pakhat hi a zàlna puonpha pumin a kuomah an hung zawn a. An ringzie Isun a hmu chun zeng kuomah, "Ka naupa, lungmuong takin um rawh; i suolhai ngaidam a ni tah" a ta.
{9:3} Chu phing leh Dàn zirtirtu thenkhathai chun lungrilin, "Hi pa hin Pathien a hrilsiet a nih" an ta.
{9:4} An ngaituona chu Isun a hriet a, "Ieng dinga in lungrilin thil suol in ngaituo am a na?
{9:5} 'I suolhai ngaidam a ni tah' ti am 'Tho la, lawn rawh' ti hi a ieng am a olsam lem a?
{9:6} Sienkhom, khawvela hin Mihriem Naupan suol a ngaidam thei ti inhriet theina dingin" a ta, zeng kuoma chun, "Tho la, i puonpha kha la la, inah fe ta rawh" a ta.
{9:7} Chuongchun, chu pa chu a tho a, a in tieng a fe ta a.
{9:8} Chu thil hmutu mipuihai chu maktinain an sip a, chuong ang thuneina mihriemhai kuoma petu Pathien chu an inpâk a.
{9:9} Chu taka inthoka Isu a suok chun siekhonna hmuna inthung mi pakhat a hming Mathai a hmu a, "Mi zui rawh" a ta, ama chu a tho a, a zui ta nghal a.
{9:10} Isu le a zirtirhaiin Mathai ina zànbu an kìl laiin sienkhontuhai le mi suolk tam takin an hung kìlpui ve a
{9:11} Farisaihaiin chu chu an hmuin a zirtirhai kuomah, "Ieng leia in zirtirtu hin siekhontu le mi suolhai lai bu a fâk ve am a na?" an ta.
{9:12} Chu chu a hrietin Isun, "Mi hriselhaiin daktor an mamaw naw a, mi borsawmhaiin a nih an mamaw lem.
{9:13} Chuleiin, fe unla, 'Inthawina nêkin lunginsietna ka dit lem'l ti hi iem a umzie va'n chùk ro. Mi felhai lam dinga hung ni loin mi suolhai lam dinga hung ka ni lem" a ta.
{9:14} Johan zirtirhai chu Isu kuomah an hung a, "Iem a ta, Farisaihai le keini rawi hin bu kan nghei a, i zirtirhai hin an nghei ve si nawh?" an ta.
{9:15} Isun an kuomah, "Anni lai moneitu a um sùng chun mo lawma fielhai chun an sùnm ding am a ni? Moneitu chu an kuoma inthoka thuoi hmang ni la hung tlung a ta, chu pha chun bu la nghei vêng an tih.
{9:16} "Tu khomin puon thar la rin mar loin puon hlui an phawk ngai nawh, a phawkna chun puon chu kei tawm a ta, inek nasa zuol a tih.
{9:17} Uoiin thar khom savun peng hluiah an thun ngai nawh; an thun chun chu savun chu mor koi a ta, têng a ta, savun peng chu se vong a tih. Uoiin thar chu savun peng tharah an thun lem hlak, chuongchun him takin a um rèl hlak" a ta.
{9:18} Chuong thu chu an kuoma a hril laiin, rorêltu pakhat a hung a, bokkhupin chibai a bûk a, " Tu el khan ka naunu a thi a, sienkhom hung la, a chungah kut innghat la, dam nawk el a tih" a ta.
{9:19} Isu chu a tho a, a zirtirhai le chun ama chu an zui ta a.
{9:20} Nuhmei pakhat, kum sawm pahni thi pûta damnaw hi a hnungah a hung a, a korfuol hmor a hung them a.
{9:21} Chu nu chun a lungrilin "A korfuol hmor chauh khom them lang dam ka tih"a ta.
{9:22} Isu chu a ngha kîr a, ama chu a hmu a, "Ka naunu, thlamuong takin um rawh; i ringnan a sukdam chê a nih" a ta. Chuongchun, nuhmei chu chu taka inthok chun a dam ta nghal a.
{9:23} Isun hotupa in a va tlung chun theihle mût pawl le mipui so mur mur chu a hmu a,
{9:24} "Lo inkieng ro. Naupang hi a thi nawh, a in a ni lem" a ta. Anni ruok chun an nuisan a.
{9:25} Mipui chu tuolah an hnot suok vong hnungin inah a lût a, naupang kut chu a chel a, a hung tho tah a.
{9:26} Chu thu chu a biel sùnga chun a'n thang suok a.
{9:27} Chu taka inthok chun Isu chu a fe pei a, mitdel pahniin an zui a. "Davida naupa, mi lunginsiet rawh" tiin an khêk a.
{9:28} In a lût chun mitdel pahnihai chu a kuomah an hung a, Isun an kuomah, " Hi hi ka thaw thei in ring am?" a ta.
{9:29} Anni chun, "Ring e, Lalpa" an ta. Isun an mit chu a them a, "In ring angin in chungah hung tlung raw se" a ta.
{9:30} Chuongchun, an mit chu a hung var tah a. Isun an kuomah, "Tu khom hril dêr naw ro" a ta.
{9:31} Nisienlakhom anni chu an suok a, chu biel po poa chun a chanchin chu an hril dar tah a.
{9:32} Chun, an fe suok lâi mêkin, ramhuoi zawl, tong thei lo pakhat hi, Isu kuomah an hung thuoi a.
{9:33} Ramhuoi chu a hnot suok phing leh tong thei lo chu a hung tong thei ta a. Mipui chun mak an ti hle a, "Hieng ang thil hrim hi Israelhai lai hmu a la ni ngai nawh" an ta.
{9:34} Farisaihai ruok chun, "Ramhuoi lal a ni leiin ramhuoihai a hnot suok hlak a nih" an ta.
{9:35} Isu chun khaw lien le khaw têhai fangin, sunagoga hai Pathien ram Chanchin Tha hrilin a'n chùktir a, hri le natna chi hrang hrang invoihai chu a sukdam pei a.
{9:36} Mipuihai chu vêngtu nei lo beram ruol anga santu nei lo le hnawtoma um an nih ti a hmuin a lunginsiet tawl êm êm a.
{9:37} Chuongchun a zirtirhai kuomah, "Bu sîk ding a tam a, sinthawtu an tlawm si leiin, a loa bu sîktu ding sinthawtu tir dingin lo Neitupa hni ro" a ta.
{9:38} (A um nawh)
{10:1} A zirtir sawmpahnihai chu a ko a, thlarau tirdakumhai hnot suok theina dinga thuneina le hri le natna chi hrang hranga nahai sukdam theina dinga thilthawtheina a pêk a.
{10:2} Tirko sawmpahnihai hming chu: a hmasa takin Simon, Peter an ti le a unau Andri, Zebedai naupa Jakob le a unau Johan,
{10:3} Filip le Bartholomai, Thoma le siekhontu Mathai, Alfai naupa Jakob le Thadai,
{10:4} Kanan mi Simon le a'n mantirtu Juda Iskariot hai an nih.
{10:5} Chuong sawmpahnihai chu Isun a tir suok a, hieng hin thu a pêk a: "Jentelhai lai fe naw unla, Samari mihai khuo sir bok naw ro;
{10:6} beram inhmang Israelhai kuoma chun fe lem ro.
{10:7} In inzinnaah, 'Vàn ram chu a hnâi tah' ti pei ro.
{10:8} Damnawhai sukdam unla, mithihai kei tho unla, phârhai sukthieng unla, ramhuoihai hnot suok ro. A thlawnin in hmu a, a thlawnin pe ro.
{10:9} In kawngchûnah rangkachak le tangkaruo le dâra siem tangka hrim hrim chûn sa naw unla;
{10:10} in inzinnaah mansa amanih, zakuo inthlâkna ding amanih, pheikhok amanih, hmol amanih chawi bok naw ro; sinthawtu chu fâk hmu tlâk a ni si a.
{10:11} "Khaw lien le khaw chîn in lûtna taphotah tlungna tlâk awm mi zong unla, a khuo in suoksan chenin chu taka chun tlung zing ro.
{10:12} Ina in lùtin chibai bûk ro.
{10:13} Chu ina chênghai chu chibai dong tlâk an ni chun in thlamuongna thun chu an chungah tlung raw se.
{10:14} Mi tu khomin an lo lawm naw cheu a, in thu khom an lo ngàithlàk naw chun, chu ina inthok amanih, chu khuoa inthok amanih in suok hunah in kea pilvut chu thin thla ro.
{10:15} Thu dik ka hril chêu hi, rorêl nia chun chu khaw tuor ding nêk chun Sodom le Gomora tuor chu zieum tak ni lem a tih.
{10:16} "Satene ruol laia beram inlûttir ang elin nangni khom ka tir suok chêu a ni hi; chuleiin rûl anga var le vathu anga poi tawk loin um ro.
{10:17} Mihai laka chun invêng fimkhur ro; Sanhedrin kutah inhlànin, sunagoga hai invuoktir an ti cheu.
{10:18} Keima leiin hotuhai le lalhai hmaah, anni le Jentêlhaiin ka thu an hriet theina dingin, la thuoi an ti cheu.
{10:19} Chuonga an man pha chêu chun ieng am in hril ding le in hril dàn ding thuah lungkham naw ro. In hril ding chu a hun takah inhriettir nîng in tih.
{10:20} A hriltu chu nangni ni loin, nangni hmangin in Pa Thlarau chun a hril lem ding a ni si a.
{10:21} "Chun, sukhlum dingin unaupa chun a unaupa inmantir a ta, pâ khomin a naupa inmantir a ta; nauhai khomin an nu le pahai do an ta, sukhlum an tih.
{10:22} Ka hming leiin mi po po theida nîng in ta; a tawp chena ngîr nghettuo chu sandamin um a tih.
{10:23} Hmun khatah an suknomna pha cheu hmun dangah tlànsan pei ro. Thu dik ka hril cheu hi, Mihriem Naupa hung hmain Israel khuohai sir suok hman naw ti niu.
{10:24} "Inchûklai chu a zirtirtu chunga mi a ni naw ang bokin siehlaw khom a pu chunga mi a ni nawh.
{10:25} Inchûklai chu a zirtirtu ang le siehlaw chu a pu ang a ni chu a ta dingin a huntawk. In neitupa hman hi Belzebub an mi ti si chun a sûngkuohai lem chu an va hril siet nasa zuol ding de aw!
{10:26} "Chuleiin, anni chu ti naw ro. Inlang lo dinga thup ieng khom a um naw a, hriet lo dinga ip ieng khom a um bok nawh.
{10:27} Thimthama ka hril cheu hi khaw varah hril ro; biekrûka ka hril cheu hi in chung sîpa inthokin tlâng insampui ro.
{10:28} Taksa sukhlum thei, sienkhom thlarau sukhlum thei si lohai chu tì naw unla, hremhmuna thlarau le taksa sukbohmang theitupa ruok chu tì hle ro.
{10:29} Chongzong pahni poisa khatinp an zor hlak an naw maw? Nisienlakhom, anni laia pakhat khom in Pa thu loin hnuoiah tla naw nih.
{10:30} In sam zâi chen hin inchik vong a nih in sonnaw.
{10:31} Chuleiin, ti naw ro, chongzong tam tak nêkin in hlu lem si a.
{10:32} "Chuongchun, mihai hmaa mi tan taphot chu kei khomin ka Pa vàna mi hmaah tan vèng ka tih.
{10:33} Tu khom mihai hmaa mi'n phattu ruok chu kei khomin ka Pa vàna mi hmaah inphat vèng ka tih.
{10:34} Hnuoia hin inremna inlèngtir dinga hung ka nih sawn naw ro; inremna inlèngtir ding ni loin, kawlhnâm inlèngtir dinga hung ka ni lem.
{10:35} Naupa chu a pa indotir ding dâm, naunu chu a nu indotir ding dâm, mo chu a tarpi indotir ding dàma hung ka ni lem.
{10:36} Miin a hmêlma chu ama sûngkuo laia mi ngei nîng a tih.
{10:37} Tu khom mani nu amanih, pa amanih keima nêka hmangai lemtu chu ka mi ni tlâk a ni nawh. Tu khom keima nêka mani naupa hmangai lem chu ka mi ni tlâk a ni nawh.
{10:38} Tu khom mani kraws puta mi zuitu naw chu ka mi ni tlâk a ni nawh.
{10:39} Tu khom mani nun hum tum chun chân a ta, keima leia nun chânhai chun hum an tih.
{10:40} "Tu khom a lawmtu cheu chu keima mi lawm an nih; tu khom mi lawmtu chu mi tirtu lawm an nih.
{10:41} Zawlnei chu zawlnei a nìna leia lawm taphot chun zawlnei lawmman hmûng an tih; mi fel chu mi fel a nìna leia lawm taphot chun mi fel lawmman hmûng an tih.
{10:42} Thu dik tak ka hril cheu hi, hieng mi chîn tak laia mi tu khom ka zirtir a ni leia tuisik no khat lo petu chun a lawmman ding chu chân naw top a tih" a ta.
{11:1} Zirtir sawmpahnihai kuoma thu a pêk zoin Isu chu chu taka inthok chun a suok a, Galili ram khuoahai thu hril le inchûktir dingin a fe a.
{11:2} Krista thilthawhai chanchin Johanin lung ina inthoka a lo hriet chun,
{11:3} "A hung ding chu i ni am, annawleh mi dang kan la nghàk ding?" tia indon dingin a zirtirhai chu Isu kuomah a tir a.
{11:4} Isun anni chu a lo don a, "Kîr nawk unla, in thil hriet le hmuhai hi Johan kuomah va hril ro.
{11:5} Mitdelhai mit a var a, kebaihai ke a'n bài ta naw a, phârhai sukthiengin an um a, nasêthai na a var a, mithihai keithoin an um a, riengvaihai kuomah Chanchin Tha hril a ni bok.
{11:6} Tu khom keima laka beidong lo chu a hamtha" a ta.
{11:7} Johan zirtirhai an fe phing leh Isun mipuihai kuomah Johan chanchin a hril a. "Ieng en dingin am thlalèra khan in fe a? Thliin luong a mut hnìng maw?
{11:8} An naw leh, ieng hmu dingin am in fe? Puon nêm sila inchei maw? Ni lo e, puon nêm sila incheihai chu lal inah annawm an um hlak.
{11:9} Anleh ieng en dinga fe rêng rèng am in na? Zawlnei en dingin maw? A ni rèng, ka hril cheu hi, zawlnei nêka ropui lem tie! Ama chanchin hi annawm hienga an lo ziek:
{11:10} 'Ngai ta, ka tirko,I hmaah ka tir a;Ama chun i hmaah,I lampui buotsai a tih' tiin.
{11:11} Thu dik ka hril cheu hi, nuhmei sûla inthoka insieng lai Baptistu Johan nêka ropui lem an la suok ngai nawh; nisienlakhom, vàn rama mi chîn tak khom ama nêkin an ropui lem.
{11:12} Baptistu Johan a hunga inthok tu chen hin vàn ram chu an baw huoi huoi a, a nor hràthai chun an pawng lâk hrim a nih.
{11:13} Johan a hung inlang chen khan Dàn thu le zawlnei po poin chu chu an lo hril lawk a ni kha.
{11:14} In ring nuom a ni chun, ama hi zawlnei hung dinga hril tah Elija chu a nih.
{11:15} Ngàithlàkna dinga na nei chun ngâithla ngun raw se.
{11:16} "Tu lai ruoltharhai hi ieng le'm hrilkhîng ka ta? Dawr hmuna thung naupang ruol inkhêktuo a,
{11:17} 'Theihlê kan mùtpèk cheu a,In làm nuom si naw a;Lusûn hla kan sak hlakin,In tap nuom chuong bok si nawh'tihai ang hi in nih.
{11:18} "Johan chu a hung a, fain a dawn naw a, 'Ramhuoi zawl a nih' in ti a.
{11:19} Mihriem Naupa a hung a, fain a dawn a, "En ta u, mi virkawngpa, uoiin hè mi, siekhontu le mi suolhai ruolpa saw' in ti nawk si a. Nisienlakhom, Pathien varna chu a thilthawah a'n lang hlak" a ta.
{11:20} Chun, thilmak a thaw tamna tak khuohai chu an sim chuong si naw leiin Isun a hal a.
{11:21} "Nang Korazin, i chung a pik. Nang Bethsaida, i chung a pik. Nangni laia thilmak ka thawhai kha Tura le Sidona thaw ni sien chu saiip sila vuta inbuolin sim tàng an tih.
{11:22} Chuleiin, ka hril cheu hi, rorêlna nia in tuor ding nèk chun Tura le Sidon tuor ding chu zie-um lem dai a tih.
{11:23} Kapernaum, nang khom vàn chena chawi sàng i ni ding am a ni? Teu lo e! Mithi khaw chena tla thla ding i nih. Nangmaa thilmak thaw tahai po po kha Sodoma thaw ni sien chu, tu chen hin la um zing a tih.
{11:24} Chuleiin ka hril che hi, rorêlna nia i tuor ding nêk chun Sodom tuor ding chu zie-um lem dai a tih" a ta.
{11:25} Chu lai chun Isun hieng hin a hril a: "Aw Pa, hnuoi le vàna Lalpa, nangin mi var le mi thiemhai lakah hieng thu hi i thup a, naupangtehai kuomah i puong leiin ka'n pàk che.
{11:26} A nih, Pa, chuong chu tha i tizawng tak a nih.
{11:27} Ka Pain iengkim a mi'n koltir tah; Pa chauh naw chun tu khomin Naupa hi an hriet nawh; Pa khom Naupa le a kuoma Naupain a puong nuomnahai chauh naw chun tu khomin an hriet nawh.
{11:28} "Nangni rimtong le rikphur po po hai, ka kuomah hung unla, keiin sawldamna pêng ka ti cheu.
{11:29} Ka ringkol bât unla, ka kuomah inchûk ro; mi zàidam le lungrila inngaitlawm tak ka ni si a, chuongchun in thlarau ta dingin sawldamna hmung in tih.
{11:30} Ka ringkol a hàdam a, ka phur khom a zâng a nih" a ta.
{12:1} Chuong lai chun Sabat niin Isun huit bil a hraw tlang a, a zirtirhai phingtâmin huit vùihai chu thliekin an fàk a.
{12:2} Chu chu Farisaihaiin an hmuin, " En ta, i zirtirhaiin Sabat nia thaw thieng lo an thaw hih" an ta.
{12:3} Ama ruok chun an kuomah, "A ruolhai leh an tâmsawl tuma Davida thilthaw kha in tiem naw'm a ni?
{12:4} Pathien inah a lût a, ama le a ruolhai fàk thieng lo, thiempuhai chauh fàk thieng, hlànbei a fâk thu kha?
{12:5} An leh, Sabat niin tempula thiempuhaiin sabat an sukporche a, sienkhom poi an tawk nawh ti thu khom kha Dàn buah in tiem naw maw?
{12:6} Ka hril chêu hi, tempul nêka ropui lem hi taka hin a um.
{12:7} 'Inthawina nêkin lunginsietna ka thlang lem' ti thu umzie hi hrie ni unla chu, mi poi hril lohai hi thiem naw in inchangtir naw ding bah.
{12:8} Mihriem Naupa hi Sabat Lalpa a ni si a" a ta.
{12:9} Chu taka inthok chun a suok a, Sunagog-ah a lût a.
{12:10} Chu hmuna chun mi pakhat kut zeng hi a lo um a. Isu an hêk theina remchang zongin, "Sabat nia sukdam a thieng am?" tiin an lo indon a.
{12:11} Isu chun an kuomah, "Nangni lai tu khomin beram pakhat nei unla, Sabat niin khurah tla ta sien, tuin am la suok nawng in ta?
{12:12} Beram nêk chun mihriem chu a va hlu lem de! Chuleiin, Sabat nia thil tha thaw a thieng" a ta.
{12:13} Chuongchun, zeng kuoma chun, "I kut phar rawh" a ta, a hang phar a, a kut khing tieng angin a dam ta var a.
{12:14} Chuongchun, Farisaihai chu an suok a, Isu sukhlum thei dàn ding phierin an inrawn khawm a.
{12:15} Chuong thu chu a hrietin chu hmun chu Isun a suoksan a. Mi tam takin ama chu an zui a, an natnahai a lo sukdam tawl a.
{12:16} Ama chu tu am ani ti hril lo dingin anni chu a ti tlat a,
{12:17} zawlnei Isai hmanga a chanchin hrila um chu a hung tlung kim theina dingin:
{12:18} "A hi a nih ka siehlaw thlang,Ka hmangai le ka lawm êm êm chu;A chungah ka Thlarau sieng ka ta,Jentêlhai chungah rorêlna puong a ta,
{12:19} Kalin ràu khêk tawl naw ni a,Kotthlêrah tu khomin a rawl hre nawng an tih;
{12:20} Hnèna changa ro a rèl hmâ khat chun,Luong por chu kei tan nawng a ta,Mise ûtq khom sukmit naw nih;
{12:21} A hming chu Jentelhai beiseiInnghatna tak nîng a tih"ti hi.
{12:22} Chuong lai chun ramhuoi man pasal pakhat, mit indel le tong thei bok lo chu Isu kuomah an hung thuoi a, a lo sukdam a, a hung tong suok a, a hmu thei ta nghal bok a.
{12:23} Mipui chun mak an ti hle a, "Hi pa hi Davida Naupa a ni thei el naw maw?" an ti tawl a.
{12:24} Farisaihaiin chu chu an hrietin, "Hi pa hin ramhuoihai lal Belzebub leiin ramhuoihai a hnot suok a nih" an ta.
{12:25} Isun an ngaituona a lo hriet a, an kuomah, "Khaw lai ram khom mani le mani indo chu an ram hlak; khaw lai khuo le insûng khom mani le mani indo taphot chu an ngìr suok ngai nawh.
{12:26} Setanin Setan bok a hnot suok chun anni le anni an indo nîng a ta, a ram chu ieng tin am ngîr suok a ta?
{12:27} Belzebub leia ramhuoi ka hnot suok a ni chun, in mihair khan tu leiin am ramhuoi an hnot suok hlak a? Anni kha a'n sonnaw thiem naw inchangtirtu ding chêu chu.
{12:28} Nisienlakhom, Pathien Thlarau leia ramhuoihai hnot suok ka ni si chun in kuomah Pathien ram chu a hung tah tìna a nih.
{12:29} An naw leh, miin mi hrât chu a khuop hmasa zet naw chun, ieng tin am a inah hlù khumin a sumhai làkpêk thei a ta? A khuop hnung ruok chun a in chu rok thei tâng a tih.
{12:30} Keima tienga thang naw taphot chun a mi do a na, a mi lakhawmpuitu naw chun a sukdar a nih.
{12:31} "Chuleiin, ka hril cheu hi, mihai suolna po po le Pathien an hrilsietna po po chu ngaidam nîng an ta, Thlarau Thienghlim hrilsetu ruok chu ngaidam ni naw nih.
{12:32} Tu khom Mihriem Naupa soiseltu chu ngaidam nîng a ta, Thlarau Thienghlim soiseltu ruok chu tuta dam sùnga khom, hun la hung dinga khom, ngaidam ni naw nih.
{12:33} " 'Thing tha i phun chun a ra thàng a ta, thing sie i phun chun a ra sieng a tih; thing chu a raah a'n hriet' in ti hlak si a.
{12:34} Rûl thlahai, nangnin suol nei zingin iengtin am thil tha in hril thei ding? Lungrila sip liem hi a nih bauin a sâk suok hlak.
{12:35} Mi tha chun a lungril robawm thaa inthokin thil tha a phor suok hlak a; mi rilo ruok chun rîtlona a khawl khawmhai chu a phor suok hlak.
{12:36} Ka hril cheu hi, thu hmang lo hril taphot chun rorêlna niah a maw an la phur ding a nih.
{12:37} I bàu suok thuin thiem inchangtir a ti che a, i bàu suok thu bokin thiem naw inchangtir a ti che" a ta.
{12:38} Chu zoah Dàn hretuhai le Farisaihai laia thenkhat chun a kuomah, "Zirtirtu, nangmaa inthokin inchikna thilmak hmu kan nuom" an ta.
{12:39} Isun a don a, "Tu lai ruolthar, suol tak le uire hmang tak hai hin inchikna thilmak an zong a, nisienlakhom zawlnei Jona inchikna chauh naw kha chu inchikna thilmak hrim inentir ni naw ni hai.
{12:40} Ni thum le zàn thum ngapui phìng sûngah Jona a um ang khan Mihriem Naupa khom hi ni thum le zàn thum hnuoi sùngah a um vè ding a nih.
{12:41} Ninevi mihai chu rorêlna nia chun tu lai ruoltharhai leh hin ngîr tlâng an ta, thiem naw inchangtir an tih; Jona thu hril leiin an sim si a. Ngai ta, Jona nêka ropui lem hi taka hin a um.
{12:42} Sim tieng lalnu kha rorêlna nia chun tu lai ruoltharhai ruol hin ngîr vèng a ta, thiem naw inchangtir a tih; Solomon varna ngaithla ding hmanin kawlkila inthokin a hung si a; ngai ta u, Solomon nèka ropui lem hi taka hin a um.
{12:43} "Thlarau tirdakum chu mi sûnga inthoka a suokin chawl hadamna ding zongin ram tawla hai a'n vâk a'n vâk a, a hmu zo naw a.
{12:44} Chuongchun, 'Ka in, ka suoksan ta hnunga khan kîr nawk el ka tih' a ta, a va tlung chun hluo lo, phît fai le hre fel diemin a va hmu a.
{12:45} Chuongchun a fe a, ama nêka suol ngot thlarau dang pasari a hung thuoi a, an lût a, chu taka chun umhmun an khuor tah a. Chu pa ngîrhmun chu a hmaa nèkin a hung se ta lem dai a nih. Chuong ang bokin, tu lai ruolthar, mi suol takhai chunga hin la um a tih" a ta.
{12:46} Mipuihai kuoma Isun thu a hril lai chun biek nuomin a nu le a unauhai chu tuolah an ngìr a.
{12:47} Mi pakhatin a kuomah, "I nu le i unauhaiin biek an nuom che a, tuola son an nghàk che" tiin a va hril a.
{12:48} Ama ruok chun, "Ka nu chu tu am a na? Ka unauhai chu tuhai am an na?" a ta.
{12:49} A zirtirhai tieng chu kuta kawkin, "En ta u, ka nu le ka unauhai hi: tu khom ka Pa vàna mi ditzawng thawtu chu ka unau, ka farnu, ka nu an nih" a ta.
{12:50} (A um nawh)
{13:1} Chu ní chun Isu chu ina inthokin a suok a, dîl kamah a thung a.
{13:2} Mipui tam tak a kuomah an hung a; chuongchun longah a chuong a, a thung a, mipui chu tieuphoah an ngìr a.
{13:3} Tekhinthu hmangin an kuomah thu tam tak a hril a: "Ngai ta u, bu chi thètu chu bu chi thè dingin a fe a.
{13:4} A hang thè chun a then lampuiah a tla a, vatêin an tlàn zo a.
{13:5} A then pielthlèng chung, hnuoi inphànah a tla a, pil a sà naw leiin a hung to nghal a.
{13:6} Sienkhom nisa a hung insàng a, a em vuoi a, zung a thlâk naw leiin a hung rop a.
{13:7} A then chu hling buk lai a tla a, hling an hung inthang a, an dîp hmang a.
{13:8} A then ruok chu hnuoi thaah a tla a, a lêt za dâm, a lêt sawmruk dâm, a lêt sawmthum dâmin a hung ra a.
{13:9} Ngaithlàkna dinga na nei chun ngaithla ngun raw se" a ta.
{13:10} Zirtirhai chu a kuomah an hung a, "Ieng dinga mipuihai kuomah tekhinthu hmangin i hril hlak am a na?" an ta.
{13:11} Ama chun, "Vàn ram thu ril chu nangni hriet dinga ti a na, anni hriet dinga ti a ni vè nawh.
{13:12} Tu khom a nei chu pe belsàng an ta, hung hau nawk zuol a ta; a nei naw chu a nei sun khom làkpêk an tih.
{13:13} Chuong lei chun an kuomah tekhinthuin ka hril a nih, hmu zing sia hmu ngai loa, ngaithla zing sia hre ngai loa an umna ding le an hriet thiem bok nawna dingin.
{13:14} Isai hrillawkna kha anni chungah a hung tlung tah a ni hi:
{13:15} Hi mihai lungril hi a chawlol zo tah a,An na an suksêt zo a,An mit an insîm bok a.Chuong ni naw sien chu,An mitin hmûng an ta,An nain hrieng an ta,An lungrila man fuin kîr an ta,Anni ka lo sukdam ding a ni si a'a lo ti ang khan.
{13:16} "Nangni mit ruok chu a vàngnei ie, in hmu hlak leiin; in na khom a vàngnei ie, in ngaithlàk leiin.
{13:17} Thu dik ka hril cheu hi, zawlneihai le mi fel tam tak khomin in thil hmuhai hi hmu ve an chàk hlak a, an hmu phâk si nawh; in thu hriethai khom hi hriet ve an inhawk a, an hriet phâk si nawh.
{13:18} "Bu chi thètu tekhinthu umzie chu ngaithla ro.
{13:19} Tu khomin Pathien ram thu chu a ngaithlàk a, a hriet thiem si naw chun, mi suol chu a hung a, a lungrila thè sa chu a hung làk hmangpèk hlak a. Chuong mihai chu lam laia tlahai ang chu an nih.
{13:20} Chun, pielthlèng hmuna tla chu, thu ngaithla a, lawm taka pom nghaltu ang hi a nih.
{13:21} Sienkhom zung a nei naw a, sawtnawte chauh a dai a, thu leia suknomnatna amanih a hung um pha leh a tlu nawk nghàl hlak.
{13:22} Hling buk laia tla chu, thu chu ngaithla a, sienkhom a thu dong chu khawvel lungkhamna le hausakna tienga hìpnain an dîp ral leia ra insuo ta lo ang chu a nih.
{13:23} Hnuoi thaa tla chu, thu chu ngaithlaa hre thiem mi chu a nih; ama chu a lêt za dâm, a lêt sawmruk dâm, a lêt sawmthum dâmin a rà hlak" a ta.
{13:24} Tekhinthu dang an kuomah a hril nawk a. "Vàn ram chu mi, a loa chi tha thètu ang chu a nih.
{13:25} Nisienlakhom, zànah mi an in vong laiin a hmêlma a hung a, bu lai chun bu tehlèm a the a, a fe hmang tah a.
{13:26} Bu chu a hung mawng a, a hung vui chun bu tehlèm chu a hung inlang ve tah a.
{13:27} Siehlawhai chu loneitu kuoma chun an hung a, 'Pu, i loah bu chi tha ngot i thè an naw maw? Bu tehlèm saw khaw laia inthoka hung suok am a na?' an ta.
{13:28} Ama chun, 'Hmêlmain an lo thè a ni chu" a ta. Siehlawhai chun, "Chuong an leh, va phawi vong inlang tha i ti naw maw?' an ta
{13:29} Ama ruok chun, 'Ti lo e, bu tehlèm in phawinaah bu tak phawi sa palh rawi in tih.
{13:30} Bu sîk chenin um tlâng raw hai se. Bu sîk pha leh a sîktuhai kawlah: Bu tehlèmhais chu lawr khawm hmasa zet unla, raw dingin intêl ro; chu zoah bu tak chu ka bu inah sêk lùt ro, tiin hril ka tih' a ti a" a ta.
{13:31} Tekhinthu dang a hril nawk a. "Vàn ram chu antam chi miin a lâk a, a loa a thè ang hi a nih.
{13:32} Thlài chi laia chîn tak ni sienkhom a hung inthang lien chun thlài danghai nèkin a hung lien a, thing a hung ni a, chuongchun chunglèng vatehai an hung a, a zâra hai an riek hlak" a ta.
{13:33} Tekhinthu dang a hril nawk a. "Vàn ram chu nuhmeiin chol a làk a, beiphit tekhawng thum, bei dinga a hmet hnâk chu a rênga chie tho vong dinga a phul ang hi a nih" a ta.
{13:34} Chuong po po chu tekhinthu hmangin Isun mipui kuomah a hril a, tekhinthu hmang loin an kuomah ieng khom a hril nawh.
{13:35} Zawlnei Isai hmanga hrila um chu a hung tlung kim tah a nih:" Tekhinthuin ka bàu phong ka ta,Leihnuoi insieng tira inthoka thu inthup chu,Puong suok ka tih".
{13:36} Chuongchun, mipuihai chu a fesan a, inah a lût a, a zirtirhai a kuomah an hung a, "Loa bu tehlèm tekhinthu kha mi hrilfie rawh" an ta.
{13:37} Ama chun a don a, "Chi tha thetu chu Mihriem Naupa hi a na; lo chu khawvel hi a nih.
{13:38} Chi tha chu Ram nauhai an na, bu tehlèm ruok chu mi suol nauhai an nih.
{13:39} Bu tehlèm thètu hmêlma chu Diebol a nih. Bu sîk chu khawvel tawp hunt ding a na, bu sîktuhai chu vàntirkohai an nih.
{13:40} Bu tehlèmhai chu la khawm a, meia an raw angin khawvel tawp pha chun la um a tih.
{13:41} Mihriem Naupa hin vàntirkohai tir suok a ta, suol inthawtirtu le thil suol thawtuhai po po chu a rama inthokin la suok vong an ta,
{13:42} rawtuina meiah pei an ta, chu taka chun tapin hâ rawt an tih.
{13:43} Chu huna chun mi felhai chu an Pa ramah nisa angin var tâng an tih. Ngaithlàkna dinga na nei chun ngaithla ngun raw se.
{13:44} "Vàn ram chu loa ro phùm rûk, chu chu miin a hmu a, a vur nawk a, lawm takin a fe a, a nei po po a zor a, chu lo chu an chawk tah ang hi a nih.
{13:45} "Chuong ang bokin, vàn ram chu sumdawngtuin tuikeplung hlu tak a zong a,
{13:46} chu tuikeplung hlu tak chu a hmu phing leh a fe a, a nei po po a zor a, an chawk tah ang hi a nih.
{13:47} "Vàn ram chu lèn khang, tuipuiah kei a, nga chi tinrêng an fun khawmna ang chu a ni bok.
{13:48} Lèn chu a sip pha leh nga mantuhai chun va kamah an hnûk suok a, an inthung a, a tha po bawmah an sie khawm a, a sie ruok chu an pei a.
{13:49} Khawvel tawp pha khom chuong ang bok chun la um a tih. Vàntirkohai hung an ta, mi fel laia inzep mi suolhai chu hung thlier an ta,
{13:50} rawtuina meiah pei an ta, chu taka chun tapin hâ rawt an tih".
{13:51} Isun an kuomah "Chuong po po chu in hriet thiem am?" a ta. Anni chun "Hre thiem e" an ta.
{13:52} Ama chun, "Chuleiin, Dàn hretu le zirtirtu, vàn ram thu inchûktu taphot chu in neitu, a robawma inthoka rothil hlui le thar hung phor suoktu ang hi a nih" a ta.
{13:53} Chuong tekhinthuhai chu Isun a hril zoin chu hmuna inthok chun a suok a.
{13:54} An khuo a hung tlung a, sunagogah mihai a'n chûktir a, mak an ti hle a. "Hi pa hin varna le hieng thilmak thawtheina hi khaw laia inthoka a hmu am nîng a ta?
{13:55} Hi pa hi mistiri naupa kha a ni naw maw? A nu khom Mari an ti kha a ni nawm a ni? A unauhai khom Jakob hai, Josefa hai, Simon hai, Juda hai kha an ni nawm a ni?
{13:56} A farnuhai khom eini lai an um vong an nawm a ni? Hieng po po hi khaw laia inthoka a hriet am nîng a ta?" an ta.
{13:57} Ama chu an hmu thiem ta naw a. Isun an kuomah, "Zawlnei chun ama khuo tieng le a sûnghai lai ti chauh naw chu hmun tinah chawimawi a hlaw hlak" a tìsan a.
{13:58} An ring naw leiin chu taka chun thilmak a thaw tam nawh.
{14:1} Chuong lai chun lal Herodan Isu chanchin a lo hriet a,
{14:2} a siehlawhai kuomah, "Ama chu Baptistu Johan kha a ni chu; mithi laia inthokin a tho nawk a ni chu tie! Chuleiin, chuong thilthawtheina chu amaah a thok a ni chu" a ta.
{14:3} Heroda chun a unaupa Filip nuhmei Herodi leiin Johan chu a man a, a khuop a, lung inah a khum a;
{14:4} a san chu Johanin, "Herodi i nei hi a thieng nawh" a tìpèk lei a nih.
{14:5} Heroda chun Johan chu sukhlum a nuom a, sienkhom mipuiin ama chu zawlneia an ngai leiin mipui chu a ti si a.
{14:6} Heroda piengcham lawmnaah Herodi naunu a hung làm a, Heroda chu a suklawm êm leiin,
{14:7} a hnì taphot pe dingin thu a'n khâm a.
{14:8} Ama chun a nu infui angin, "Thlèngah, tu hin Baptistu Johan lu mi pe rawh" a ta.
{14:9} Heroda chu a lungzîng hle a, sienkhom a thu tiem lei le a ruoi kîlpuituhai lei chun Johan lu chu pe dingin thu a pêk a.
{14:10} Chuongchun, mi a tir a, lung ina um Johan lu chu a va'n tantir a,
{14:11} a lu chu thlèngin an hung dom a, nunghàk chu an pêk a, ama chun a nu kuomah a fepui a.
{14:12} Chun, Johan zirtirhai chun a ruong chu an inhlawm a, an phûm a, Isu khom an hung hril a.
{14:13} Isun a lo hrietin chutaka inthok chun longin hmun fienriel panin ama chauhin a'n tawl hmang a. Mipuiin an hriet chun an khuohaia inthok chun kein an zui a.
{14:14} Longa inthoka va kam a kai chun mipui tam tak a hmu a, a lunginsiet tawl êm êm a, damnawhai chu a sukdam a.
{14:15} Zàn tieng a hung ni chun a zirtirhai chu a kuomah an hung a, "Hi hi hmun thlalèr a na, khuo a'n hnu ta hlè si a, khuoa hai fea an fàk ding an inchawk theina dingin mipui hi infetir rawh" an ta.
{14:16} Isu ruok chun, "An fe hmang a ngai nawh, nangnin fàk ding pe lem ro" a ta.
{14:17} Anni chun, "Hi taka hin bei phêk nga le ngate pahni chauh naw chu ieng khom kan nei nawh" an ta.
{14:18} Ama chun, "Ka kuomah hung chawi ro" a ta.
{14:19} Hlobet chunga inthung dingin mipui chu thu a pêk a, bei phêk nga le ngate pahni chu a lâk a, vàn tieng nghain mal a sawm a, a khoi a, a zirtirhai a pèk a, zirtirhai chun mipui kuomah an sem a.
{14:20} An rêngin an fàk a, an khop seng a, an fàk mahla nawi an rùt khawm chu bawm sawmpahni sip a nih.
{14:21} A fatuhai chu, nuhmei le naupang tiem loin, patling ngot khom sângnga lai an nih.
{14:22} Mipui a'n tìntir sûngin ràl khing tieng lo kai hmasa dingin a zirtirhai chu longin a'n fetir a.
{14:23} Mipui an tîntir zo chun ama chu tongtai dingin tlângah a fe hrang a, zàn tieng a hung ni chun ama khât chauh a ni tah a.
{14:24} Long chu va kama inthoka hla tak a tlung tah a, thliin a naw zawnga a nor leiin, tuifawnin a tawm lêng a tawm lêng a.
{14:25} Khawfingchat tawmin dil chungah anni tieng panin a hung lawn a.
{14:26} Zirtirhaiin dil chunga lawn an hmu chun "Phûng a ni saw" an ta, thlaphângin an khêk chûl a.
{14:27} Nisienlakhom, Isun anni chu a biek nghal a, "Thlaphâng naw ro. Kei ka nih annawm. Ti naw ro" a ta.
{14:28} Peter chun a don a, "Lalpa, nang i ni chun, tui chunga i kuoma hung thu mi pe rawh" a ta.
{14:29} Isu chun, "Hung ta la" a ta. Peter chu longa inthokin a suok a, Isu panin tui chunga chun kein a lawn a.
{14:30} Nisienlakhom, thli hrâng chu a hmuin a ti a, a pil tan ta a, "Lalpa, mi san rawh" tiin a khêk a.
{14:31} Isun a hei ban nghal a, a chel a, a kuomah "Nang, ringna tlawm, ieng dinga i ringhlel am a na?" a ta.
{14:32} Longa an lùt chun thli chu a rè tah a.
{14:33} Longa umhai chun, "Pathien Naupa i lo ni takzet hi" tia bokkhupin an chawibiek a.
{14:34} Dîl an kàn chun Genesaret ramah an kai a.
{14:35} Chu hmuna mihaiin Isu a nih ti an hriet chun an sè vèl ram po poah mi an tir a, damnaw po po a kuomah an hung thuoi a;
{14:36} a puon hmor chauh khom them an ngên a, a them taphot an dam pei a.
{15:1} Chuong lai chun Jerusalema inthokin Farisaihai le Dàn hretuhai chu Isu kuomah an hung a,
{15:2} "Ieng leia i zirtirhaiin upahai thurosie an bawsiet hlak am a na? Bu an fàk hmain kut an sawp ngai nawh" an ta.
{15:3} Isun a don a, "Nangni khomin in pipu thurosie leiin ieng dinga Pathien thupêk in bawsiet?
{15:4} Pathien thupêk chun, 'I nû le pâ chawimawi rawh; mani nu le pa tong sie inphurtu chu sukhlum ngei ding a nih' a ta
{15:5} Nangni ruok chun, 'Tu khom a nu amanih a pa amanih kuomah, ka thâ i sor ding po po chu Pathien ta dinga pèk a ni tah titu chun a nu le pa a chawimawi a ngai ta nawh' in ti hlak.
{15:6} Chuongchun, in thurosie lei hin Pathien thu chu iengma loah in inchangtir a ni hi.
{15:7} Lêmderhai, Isaiin in chungthu a lo hril indik ngot el:
{15:8} 'Hienghai rawi hin bàuin an mi'n pàk a,An lungril ruok chun an mi hlat hle si;
{15:9} Thuring dingin mihriem thu an inchûktir a,An mi chawibiek khom hi a thlawn el a nih'ti hi" a ta.
{15:10} Isun mipuihai chu a ko a, an kuomah, "Ngaithla unla, hre fie ro.
{15:11} Bàua lûtin mihriem a sukporche naw a, bàua inthoka suokin, chu ngei chun a nih mihriem a sukporchè lem hlak" a ta.
{15:12} Chuong lai chun a zirtirhai chu a kuomah an hung a, "I thu hril khan Farisaihai nàk a kal hle ti i hriet am?" an ta.
{15:13} Isu ruok chun, "Ka Pa vàna miin a phun naw chu ieng kûng khom a zung puma phawi vong nîng a tih.
{15:14} Anni rawi hi ûksak naw ro, thuoitu mitdel an nih. Mitdelin mitdel bok a thuoi chun khurah tla rêl an tih" a ta.
{15:15} Peterin a kuomah, "Tekhinthu kha mi hrilfie tawl ta la" a ta.
{15:16} Ama chun, "Nangni khom chuong khop chun in lo chawlol ve a ni maw?
{15:17} Bàua lût taphot chu phìngah a lût thla a, inhnawm pha a suok nawk vong hlak an naw maw?
{15:18} Bàua inthoka suok ruok chu lungrila inthoka hung suok a na, chu ngei chun mihriem a sukporchè a nih.
{15:19} Lungrila inthoka suok chu ngaituona suol dâm, tuolthatna dâm, uirètna dâm, inngaina suol dâm, rûkrùkna dâm, khêla inhêkna dâm le Pathien hrilsietna dâm hi a nih.
{15:20} Chuonghai chu mihriem sukporchètu an na, kut sawp loa bu fâk ruok hin chu mi a sukporchè nawh" a ta.
{15:21} Chu hmun chu màksanin Isu chu Tura le Sidon bielah a fe a.
{15:22} Chu lai ma chun a ram mi Kanan nuhmei pakhat hi a kuomah a hung a, "Lalpa, Davida Naupa, ramhuoiin ka naunu inrim takin a soisak a, mi lunginsiet hràm rawh" tiin a khêk a.
{15:23} Isu ruok chun bàu khat khomin a don nawh. A zirtirhai chun, "Ei hnungah a khêk a khêk el si a, tir hmang el rawh" tiin an ngèn a.
{15:24} Ama chun, "Israel hnam, beram inhmanghai laia chauh tir ka nih" a ta.
{15:25} Sienkhom nuhmei chun a hung hnai a, a hmaah dingthathuonin, "Lalpa, mi thangpui rawh" tiin a ngèn a.
{15:26} Isu chun, "Nauhai bei làkpêk a, uihai kuoma pèk chu thil awm a ni nawh" a ta.
{15:27} Nuhmei chun, "Ni e, Lalpa, sienkhom uihai khomin an puhai dawkàna bei nawi tla chu an fàk hlak tho annawm" a ta.
{15:28} Chu phing leh Isun, " Nuhmei, i ringna hi a nasa êm a, i dit ang takin i chungah tlung raw se" a ta. Chuongchun, a naunu chu, chu darkar lá là chun a hung dam ta a.
{15:29} Chu taka inthoka Isu a suok chun Galili dil kam hrûtin a fe a; chun, tlângah a kai a, a'n thung a.
{15:30} Mipui tam tak a kuomah an hung a, kebai hai, mitdel hai, piengsuol hai, tong thei naw hai le mi dang tam tak an hung thuoihai chu a ke bulah an sie a, ama chun a lo sukdam tawl a.
{15:31} Tong thei nawhai tong thei a, piengsuolhai hung tha a, kebaihai lawn a, mitdelhai mit a varzie hmutu mipui chun mak an ti êm êm a, chuongchun Israel Pathien chu an inpàk a.
{15:32} Isun a zirtirhai chu a ko a, "Mipuihai hi ka lunginsiet èm êm a, ka kuomah ni thum zet an um tah a, fàk ding ieng khom an nei si naw a, lampuiah tâmsawl el thei an ni leiin phingtâma inlawitir ka nuom nawh" a ta.
{15:33} Zirtirhai chun, "Mipui hieng zozai hraina khop hieng ang hmun thlalèra hin khaw lai am bei hmu tâng ei ta?" an ta.
{15:34} Isun, "Bei phèk ieng zât am in nei a?" a ta. Anni chun, "Phêk sari le ngate tlawmte leh" an ta.
{15:35} Isun mipuihai chu hnuoia inthung dingin thu a pêk a,
{15:36} bei phêk sari le ngate chu a lâk a, mal a sawm zoin a khoi a, zirtirhai a pêk a, zirtirhai chun mipui lai an sem a.
{15:37} An rêngin tlai takin an fàk a, an fàk mahla zirtirhaiin an rùt khawm chu bawm sari sip a nih.
{15:38} A fatuhai chu nuhmei le naupang tiem loin patling ngot khom sângli an nih.
{15:39} Isun mipuihai a'n tîntir hnung chun longah a chuong a, Magadanu bielah a fe tah a.
{16:1} Farisaihai le Sadukaihai chu Isu kuomah an hung a, ama fiena dingin vàna inthoka inchikna inentir dingin an phùt a.
{16:2} Ama ruok chun, "Zàn tieng a hung niin, 'Khuo a tha ding nîng a tih, kawl a sen êm el' in ti hlak a.
{16:3} Chun, zîng tieng leh 'Kawl a sena chu vàn a'n tûr leiin voisun chu khuo a se ding nîng a tih' in ti bok hlak. Khuo umzie in hriet thiema chu hun inchiknahai in hriet dêr si nawh.v
{16:4} Tu lai ruolthar, mi suol tak le uire hmang takhai hin inchikna thilmak an zong hlak a, sienkhom Jona inchikna chauh naw chu inchikna thilmak hrim inentir ni naw ni hai" a ta. Isun anni chu a fesan ta dai a.
{16:5} Dîl ràl khing tieng an kai chun zirtirhaiin bei an lo chawi theinghil a.
{16:6} Isun an kuomah, "Farisaihai le Sadukaihai chol laka chun invêng fimkhur ro" a ta.
{16:7} Anni rawi chun, "Bei ei chawi theinghil leia a mi ti nîng a tih" an ta.
{16:8} Isun chu chu a hrietin, "Ringna tlawmhai, ieng dinga bei in nei naw thu ringot in buoipui am a na?
{16:9} Tu chen khom hin in la hriet thiem naw rop a ni maw? Mi sângnga ta dinga bei phèk nga le an fàk mahla in rût khawm zàt kha in la hriet zing naw maw?
{16:10} Mi sângli ta dinga bei phek sari le fàk mahla in rût khawm zàt khom kha teh?
{16:11} In kuomah bei thu ka hril nawh ti ieng dinga in hriet thei naw am a na? Farisaihai le Sadukaihai chol laka chun fimkhur ro" a ta.
{16:12} Chu phing leh chola siem bei lakah ni loin Farisaihai le Sadukaihai zirtirna laka fimkhur dinga a hrilna lem a nih ti an hung hriet tah a.
{16:13} Isun Filip Kaisari biel a hung tlung chun a zirtirhai kuomah, "Mihaiin Mihriem Naupa hi tu am a nih an ti a?" tiin a'n don tawl a.
{16:14} Anni chun, "Baptistu Johan ti chê dâm, Elija ti chê dâm, Jeremi an naw leh zawlnei tu amanih ti chê dâm an um" an ta.
{16:15} Ama chun an kuomah, "An leh nangnin tu am ka nih in mi ti a? a ta.
{16:16} Simon Peter chun, "Pathien hring Naupa Krista chu i nih" a ta.
{16:17} Isun a kuomah, "Peter, Jona naupa, i ham a tha, mihriem hril chè a ni naw a, ka Pa vàna mi inhriettir chê a ni lem.
{16:18} Chun, nang hi Peterw i nih ti ka hril bok che; hi lungpui chunga hin ka kohran rem ka ta, thìna thilthawtheina khomin ngam naw nih.
{16:19} Vàn ram chabihai pêng ka ti che a, hnuoia i phuor taphot chu vàna khom phuor nîng a ta, hnuoia i sùt taphot chu vàna khom sùt nîng a tih" a ta.
{16:20} Chu zoa chun ama chu Krista chu a nih ti tu khom hril lo dingin a zirtirhai chu a ti tlat a.
{16:21} Chu chena inthok chun Isun Jerusalema a fe ding thu dâm, upahai, thiempu lalhai le Dàn zirtirtuhai laka thil tam tak a tuor ding thu dâm, sukhluma a um ding thu le a ni thum nia kei thoa a um ding thu dâm chu a zirtirhai a hril tan tah a.
{16:22} Peterin ama chu a thuoi hrang a, "Lalpa, chuong dâm chu Pathienin remti naw nih. Chuong thil chu i chungah hung tlung ngai naw top a tih" tiin a kawk a.
{16:23} Isu chu a ngha kîr a, Peter kuomah, "Setan, ka hnungah fe rawh! Ka ta dingin dàlkham i nih. Pathien tieng ngaituo loin mihriem thilah i lâk a ni hih" a ta.
{16:24} Isun a zirtirhai kuomah, "Tu khomin mi zui a nuom chun mani insie hmangin,x mani kraws putin mi zui raw se.
{16:25} Tu khom mani hringna hum tum chun chân a ta, tu khom keima leia hringna chân ruok chun hum a tih.
{16:26} Miin khawvel hi nei vong sien, a thlarau inhmang si sien, a ta dingin ieng am a sawt a? An naw leh, miin a hringna le inthleng dingin iem a pêk thei a?
{16:27} Mihriem Naupa hi a Pa ropuina le a vàntirkohai leh a hung pha chun, mi tin an thilthaw ang peiin lawmman pêng a tih.
{16:28} Thu dik ka hril cheu hi, hi taka ngîr thenkhat lai hin Mihriem Naupa hi ama rama a hung an hmu hma chu thìna intem lo ding an um" a ta.
{17:1} Ni ruk hnungy chun Peter le Jakob le a unaupa Johan hai chu Isun a thuoi a, tlâng sângah a fepui a.
{17:2} An hmaa chun a'n lang dàn chu a hung danglam a, a hmêl chu nisa anga hung èngin, a silfènhai chu a hung vàr ta phût el a.
{17:3} Chu zo char chun an hmaah Mosie le Elija an hung inlâr a, Isu leh an inbiek a.
{17:4} Peter chun Isu kuomah, "Lalpa, hi taka ei um hi a tha. I remti chun bawkte pathum khawng ka ta, i ta ding pakhat, Mosie ta ding pakhat, Elija ta ding pakhat" a ta.
{17:5} A hril lai chun sûm varin anni chu a hung tuom a, sûma inthok chun rawlin, "Hi hi ka Naupa, ka Dittak, ka lawm bêk bêk chu a nih; ama thû ngai ro" a hung ta.
{17:6} Zirtirhaiin chu chu an hrietin an ti hle a, hnuoi sikin an bokkhup a.
{17:7} Nisienlakhom Isu a hung a, anni chu a hung them a, "Tho ro, ti naw ro" a ta.
{17:8} An hang en chun Isu chauh naw chu tu dang khom an hmu ta nawh.
{17:9} Tlânga inthoka an hung tum lai chun Isun an kuomah, "Mihriem Naupa hi mithi laia inthoka a tho nawk hmâ khat chu in thil hmu kha tu khom hril naw ro" tiin thu a pêk a.
{17:10} Zirtirhai chun a kuomah, "Dàn zirtirtuhaiin ieng leia 'Elija a hung hmasa zet ding a nih' an ti am nîng a ta?" tiin an indon a.
{17:11} Isun an kuomah, "Elija chu a hung ding hrim a nih, iengkim siem thâng a tih.
{17:12} Nisienlakhom, ka hril cheu hi, Elija chu a hung tah a, sienkhom ama chu an lo hriet naw a, a chungah an nuom nuomin an lo thaw kha. Chuong ang bokin Mihriem Naupa khom hin an kut a tuor ve ding a nih" a ta.
{17:13} Chuongchun, zirtirhai chun Baptistu Johan thu an kuomah a hril a nih ti an hriet tah a.
{17:14} Mipui an zuk paw nawk chun mi pakhat hin Isu a hung pan a, a hmaah a dingthathuon a.
{17:15} "Lalpa, ka naupa saw lunginsiet rawh. Hringol invoi a na, a tuor nasa ta bêk bêk a; voi tam tak meiah a tlu tah a, voi tam tak tuiah a tla tah bok a.
{17:16} I zirtirhai kuomah ka thuoi a, an sukdam thei si naw a" a ta.
{17:17} Isun a don a, "Tu lai ruolthar, ringna tlasam le lungril lûtinlèhai, ieng chen am in kuomah um ka ta, ieng chen am ka ngai thei ding cheu a na? Naupang chu ka kuomah hung thuoi ro" a ta.
{17:18} Isun ramhuoi chu a hal a, a sûnga inthokin a hung suok a; chu dârkâra inthok chun naupang chu a dam tah a.
{17:19} Zirtirhai chu Isu kuomah a fâlin an hung a, "Ieng leia keinin kan hnot suok ve thei naw?" tiin an indon a.
{17:20} Isu chun, "Ringna in nei tlawm lei a nih. Thu dik ka hril cheu hi, ringna antam mu tiet in nei chun, hi tlâng kuoma hin, 'Hi taka inthok hin saw takah son inson rawh' tîng in ta, inson el a tih. Thaw thei naw hrim nei naw ti niu.
{17:21} Chun, hieng ang thil hi tongtai le bu nghei chauh naw chun hnot suok thei a ni nawh"z a ta.
{17:22} Galili ram an fang laiin Isun a zirtirhai kuomah, "Mihriem Naupa hi mihriemhai kutah inmantirin um a ta, sukhlum an ta,
{17:23} ni thum niah keithoin a um ding a nih" a ta. Zirtirhai chu an lungngai ta êm êm a.
{17:24} Isu le a zirtirhaiin Kapernaum an hung tlung chun tempul sie, mi pakhat peiah drakma hni khontuhai chu Peter kuomah an hung a, "In zirtirtu hin tempul sie a chawi ve hlak am?" an ta.
{17:25} Ama chun, "Chawi hlak e" a ta. Inah Peter a hung inlawi chun Isun a lo biek hmasa a, "Simon, ieng tin am i ngai? Hnuoia lalhai hin sie chi hrang hranghai hi an nauhaia inthokin am, an naw leh mi dang laka inthok lemin an khon hlak?" tiin a'n don a.
{17:26} Peter chun, "Mi dang lakah" a ti phing leh Isun, "Chuong an leh, nauhai chun sie an awl a ni chu tie.
{17:27} Nisienlakhom, nang chu dîlah va fe la, ngakuoi inchie la, nga i man hmasa tak bàu chu kei ka la, drakma li hù tangkaa hmûng i ta, chu chu hung la la, kei le nanga sie tlàkna dingin anni chu pe rawh, chuong naw chun suklungawi naw hlauh rawi ei tih" a ta.
{18:1} Chuong lai chun zirtirhai chu Isu kuomah an hung a, "Vàn ramah tu am ropui tak a ta?" tiin an indon a.
{18:2} Ama chun naupang tè hi a ko a, an hmaah a'n ngìrtir a.
{18:3} "Thu dik ka hril cheu hi, in inlamlèt a, naupang tè ang hi in ni naw chun Pathien ramah lût naw ti niu.
{18:4} Chuleiin, tu khom hi naupang tè anga inngaitlawm chu vàn rama a ropui tak nîng a tih.
{18:5} Tu khom ka hming leia hieng naupang tè pakhat khom lawmtu chun keima a mi lawm a nih.
{18:6} "Amiruokchu, hieng ringtuhai laia chîn tak khom hi suol dinga zawr thlutu chu a rîngah bu rawtna lung lien tak inhlitirin tuifinriet li mongah thlâk ni sien, a ta dingin tha lem a tih.
{18:7} Tlûknahai leiin khawvel chung hi a va rik de aw! Tlûk châng um ding hrim chu a nih, sienkhom tlûkna inumtirtu chung chu a rik.
{18:8} I kutin amanih, i kein amanih a sukthlùk chê chun tan la, dè hawn dai rawh; kut khing hni amanih ke khing hni amanih neia kumkhuo hremhmuna peia um nêk chun kut le ke bùla hringnaa lût chu i ta dingin a tha lem.
{18:9} I mitin a sukthlùk chê chun khel dok la, dè hawn dai rawh; mit khing hni neia hremhmun meia pei i ni nêk chun mit khing dela hringnaa lùt chu i ta dingin a tha lem.
{18:10} "Hieng mi chînhai laia pakhat khom hi hmusit lo dingin fimkhur ro; vàna an vàntirkohaiin ka Pa vàna mi hmèl an hmu zing hlak a nih ti ka hril cheu hi.
{18:11} Bohmanghai sandam dingin Mihriem Naupa hi a hung a ni si a.b
{18:12} "Ieng tin am in ngai? Miin beram za nei sien, anni laia pakhat chu invâk hmang ta ang sien, sawmkuo le pakuohai chu tlângah màksanin a'n hmang chu a zong naw dim a ni?
{18:13} Thu dik ka hril cheu hi, a hmu nawk hlauh chun sawmkuo le pakuo invâk hmang naw hai chunga nêkin chu beram pakhat chunga chun lawm lem a tih.
{18:14} Chuong ang bokin, hieng mi chîn té tèhai laia pakhat khom an bohmang chu in Pa vàna mi ditzawng a ni nawh.
{18:15} "I unauin i chungah thil suol a thaw chun, fe la, nangni pahni hrieta chauh a suolna thua chun zil rawh. A ngaithlàk che chun i unaupa lungril chu i'n hmin tìna a nih.
{18:16} A ngaithlàk naw che ruok chun mi dang pakhat amanih pahni amanih thuoi la, chuongchun, in thu po po chu hrepuitu pahni pathum baua inthoka suknghet ni thei a tih.
{18:17} Chun, anni chu a ngaithlàk nuom naw chun kohran kuomah intlun rawh; kohran chen khom a ngaithlàk nuom naw rop chun ama chu Jentêl le siekhontu hai angah sie rawh.
{18:18} "Thu dik ka hril cheu hi, hnuoia ieng khom in phuor taphot chu vàna khom phuor nîng an ta, hnuoia ieng khom in sùt taphot chu vàna khom sùt nîng an tih.
{18:19} Ka hril cheu hi, hnuoia hin nangni lai mi pahni inlungruola in hnì taphot chu in Pa vàna miin thawpêk a ti cheu.
{18:20} Ka hminga mi pahni amanih pathum amanih an inkhawmna taphota chun anni lai ka um hlak si a" a ta.
{18:21} Chuong lai chun Isu kuomah Peter a hung a, "Lalpa, ka unauin ka chungah thil suol thaw sien, voi ieng zât am ka ngaidam ding? Voi sari chen am a ni ding?" a ta.
{18:22} Isun a kuomah "Voi sari chen ka ti naw che, voi sari voi sawmsari chenin ka ti lem che a nih.
{18:23} "Chuleiin, vàn ram chu laltak tu amanih, a siehlawhai sum bat ching fel tum leh chun hrilkhi a nih.
{18:24} An thu a ngaituo tan chun mi pakhat, talen sîngkhatc bat chu a kuomah an hung thuoi a.
{18:25} A rulna ding a nei naw leiin ama le a nuhmei le a nauhai le a nei po po zor fai vonga rul dingin a pu chun thu a pêk a.
{18:26} Chuongchun, siehlaw chun hnuoi sikin chibai a bûk a, "Mi la ngai hrâm la, a rêngin la rul vong ka ti che" a ta.
{18:27} Chu siehlaw chu a pu chun a lunginsiet a, a bat chu a ngaidam a, a'n thla suok a.
{18:28} Sienkhom chu siehlaw chu a suok a, a siehlaw chanpui laia pakhat denari zakhatd bat chu a va hmu a, a man a, a rînga a rêk a, 'I bat kha mi pe rawh' a ta.
{18:29} A siehlaw chanpui chun a hmaah dingthathuonin, 'Mi la ngai hrâm la, la rul vong ka ti che' tiin a ngên a.
{18:30} A ngaidam nuom naw leiin a bat chu a tlàk hmâ khat lung inah a khum el tah a.
{18:31} A siehlaw chanpui danghaiin a thilthaw dàn an hmu chun an lung a khei hle a, a thaw dàn po po chu an pu kuomah an va hril a.
{18:32} An pu chun siehlaw chu a ko a, "Nang siehlaw rilo, i ngên rak leiin i bat po po ka ngaidam che a.
{18:33} Ka lunginsiet che ang khan nang khomin i siehlaw chanpuihai i lunginsiet ve ding an naw maw?" a ta.
{18:34} A pu chu a lung a sen hle a, a bat po po a tlàk zo hmâ khat chu hrem dingin a pêk suok tah a.
{18:35} Tu khomin lungril taka in unauhai in ngaidam naw chun ka Pa vàna mi khomin chuong ang bokin in chungah thaw vèng a tih" a ta.
{19:1} Chuong thu chu Isun a hril zoin Galili ram màksanin Jordan ràla Judai rama chun a fe a.
{19:2} Mipui tam takin an zui a, chu taka chun a lo sukdam tawl a.
{19:3} Farisai thenkhat a kuomah an hung a, ama fiena dingin, "Ieng lei khomin miin a nuhmei a màk a thieng am?" tiin an indon a.
{19:4} Ama chun, "A tira inthokin Siemtu chun 'pasal le nuhmeiin a siem a,
{19:5} chuleiin pasalin a nu le pa màksan a ta, a nuhmei leh inkop an ta, pum khat hung ni tàng an tih' ti kha in tiem ngai naw maw?
{19:6} Chuongchun pahni ni ta loin taksa pum khat an hung ni ta lem a nih. Chuleiin, Pathienin a zom tah chu mihriemine thè naw raw se" a ta.
{19:7} Anni chun a kuomah, "An leh, ieng dinga inmâkna lekha pèka màk theina thu Mosien a pêk am a na?" an ta.
{19:8} Isun, "In lungril ngar lei chauin nuhmei mâk Mosien a phalpèk cheu a ni kha; nisienlakhom a tira inthokin chuong ang chu a ni nawh.
{19:9} Kei chun ka hril cheu hi, tu khom uire lei ni loa nuhmei maa mi dang nei taphot chu a uire a nih" tiin a don a.
{19:10} Zirtirhai chun, "Chuong chu nuhmei pasal inkâr thu a ni si chun, innei hi a tha naw ie" an ta.
{19:11} Ama ruok chun, "Chu thu chu mi po poin an pom thei nawh, a pèkhai chauh naw chun.
{19:12} Mi tilre hrima pieng an um a; a then ruok chu mihriemin tilrea an siem an um a; thenkhat ruok chu vàn ram leia tilrea insiem an um bok. Tu khom a zawm thei chun zawm raw se" a ta.
{19:13} Chuong lai chun a kut innghata tongtaipèk dingin naupangtehai chu Isu kuomah an hung thuoi a. Zirtirhai chun a hung thuoituhai chu an lo hal a.
{19:14} Isu ruok chun, "Naupangtehai kha ka kuomah inhungtir unla, khap naw ro; vàn ram chu hieng ang mihai ta hi a ni si a" a ta.
{19:15} An chunga kut an nghat hnungin chu hmuna inthok chun a fe ta pei a.
{19:16} Mi pakhat hi Isu kuomah a hung a, "Zirtirtu, chatuon hringna ka nei theina dingin ieng thil tha am thawng ka ta?" tiin an don a.
{19:17} Isu chun, "Ieng dinga thil tha chu i mi'n don? Tha chu pakhat chauh a um.f Hringnaah lùt i nuom chun thupêkhai chu zawm rawh" a ta.
{19:18} Ama chun, "A ieng tak am?" a ta. Isun, " 'Tuol that naw; uire naw; inru naw; khêlin mi hêk naw;
{19:19} i nu le pa chawimawi rawh tihai le nangma i'n hmangai angin i vênghai hmangai rawh tihai hi" a ta.
{19:20} Tlangvàl chun, "Chuong po chu ka zawm hlak, iem ka la bâk?" a ta.
{19:21} Isun, "That famkim i nuom chun, fe la, i nei po po zor la, pasiehai pe rawh; chuongchun vànah ro nei i tih; chun, hung la, mi zui rawh" a ta.
{19:22} Chu thu chu a hrietin tlangvàl chun beidong takin a fesan a, sum a hau hlè si leiin.
{19:23} Isun a zirtirhai kuomah, "Thu dik ka hril cheu hi, mi hausa ta dingin Pathien rama lùt chu harsa tak a nih.
{19:24} Ka hril non cheu hi, Pathien rama mi hausa an lùt nêkin thim naa sanghawngsei lùt thleng a ol lem" a ta.
{19:25} Zirtirhaiin chu chu an hriet chun mak an ti hle a, " Chuong a ni chun tu am sandam ni thei tàng an ta?" an ta.
{19:26} Isun anni chu en zingin, "Chu chu mihriem ta dingin thaw thei ruol a ni naw a, Pathien ta ding ruok chun iengkim thaw thei a nih" a ta.
{19:27} Peter chun, "Ngai ta, keini hlakin iengkim màksanin kan zui ta si che a, kan dong ve ding chu iem nîng a ta?" tiin a'n don a.
{19:28} Isun a kuomah, "Thu dik ka hril cheu hi, iengkim siem tharna hunah, Mihriem Naupa hi a ropuina lalthungphaa a'n thung pha leh, nangni mi zuituhai khom hi Israel hnam sawm le pahni chungah rorêlin lalthungpha sawm le pahniah la thung vêng in tih.
{19:29} Tu khom ka hming leia in le lo dâm, unau hai, farnu hai, nu le pa hai,g le nau hai dàm màksantu chun a lêt tam tak hmûng an ta; chatuon hringna chang bok an tih.
{19:30} Nisienlakhom, mi tam tak a hmasa taka umhai chu a nuhnung tak la nîng an ta, a nuhnung takhai khom a hmasa tak la nîng an tih" a ta.
{20:1} "Vàn ram chu huon neitu, a grêp huona ruoi ding inhlawfa zonga zîng inhma taka suok dok ang chu a nih.
{20:2} Ni khatah denari khat mi pakhat hlaw dinga a'n rempui hnungin a grêp huonah sinthawtuhai chu a tir a.
{20:3} Zîng dâr kuo vèlah a'n vàk suok nawk a, bazara ieng khom thaw loa ngîr mei mei mi dang a hmu a;
{20:4} "Nangni khom ka grêp huonah sin va thaw ve unla, hlaw a awm tawk pêng ka ti cheu" a ta..
{20:5} Sûn chang lai le chawhnung dar thum vela khom chun a suok a, chuong ang bok chun a ti nawk a.
{20:6} Zàn tieng dâr nga vèlah a va suok nawk a, mi dang ngîrhai kuoma chun, "Ieng dinga hi taka sùnnithlâka ieng thaw loa in ngìr mei mei am a na?" a ta.
{20:7} Anni chun, "Tu khomin an mi ruoi ve lèm" an ta. Ama chun, "Nangni khom ka grêp huonah va thok ve ro" a ta.
{20:8} "Zàn tieng a hung ni chun grêp huon neitu chun a huon enkoltu kuomah, 'Sinthawtuhai kha ko la, a nuhnung taka inthoka tanin a hmasa tak chenin hlaw pe rawh' a ta.
{20:9} Zàn tieng dâr nga vêla a ruoihai chu an hung a, denari khat an dong seng a.
{20:10} A hmasa takhai chu an hung a, hlaw tam lem hmu an inbeisei a, nisienlakhom denari khat bok an dong a.
{20:11} Hlaw an hang làk chun huon neitupa chungah an chier ta a.
{20:12} 'Hieng a hung nuhnung takhai hin dârkâr khat chauh an thok hman a, keini nisa tuora sùnnithlâka thawhai leh intlukin i siem a' an ta.
{20:13} "Ama ruok chun anni laia pakhat kuoma chun, 'Ruolpa, i chungah ieng khom thaw indik naw ka nei nawh. Denari khat hlaw dingin ei inrem an naw maw?
{20:14} I hlaw kha la la, fe el rawh; nang ka pèk che ang bok kha hieng a thok nuhnung takhai khom hi ka pêk nuom a nih.
{20:15} Keima sum a na, keiin ka nuom ang anga ka thaw a thieng naw am a ni? An naw leh, ka that leiin i lo thîk am a ni?" a ta.
{20:16} Chuong ang bokin a nuhnung takhai chu a hmasa tak la nîng an ta, a hmasa tak khom a nuhnung tak la nîng an tih" a ta.
{20:17} Isun Jerusalem a pan tung mèk lai chun a zirtir sawm le pahnihai chu a thuoi bing a, an kuomah,
{20:18} "Ngai ta u, Jerusalemah ei hang fe ding a na, Mihriem Naupa hi thiempu lalhai le Dàn zirtirtuhai kutah an inmantir ding a nih.
{20:19} Anni chun thi dingin a chungthu rêl an ta, nuizat siemnaa hmangin vuong an ta, hemde dingin Jentelhai kutah pe suok an ta, ni thum niah keitho nîng a tih" a ta.
{20:20} Chuong lai chun Zebedai nuhmei chun a nauhai thuoiin Isu kuomah a hung a, dingthathuonin chibai a bûk a, ditsakna a hni a.
{20:21} Isu chun, "Iem an leh i dit chu?" a ta. Ama chun, "Ka nau pasal pahnihai hi i ramah, i chang tieng pakhat, i voi tieng pakhat, an inthung theina dingin thu pe ta la" a ta.
{20:22} Isun a don a, "In thil hni hi in hriet naw a nih. Ka no dawn ding chu in dawn thei ding am a ni?" a ta. Anni chun, "Thei e" an ta.
{20:23} Isu chun, "Ka no chu dawn ngei in tih; nisienlakhom, ka chang tieng amani ka voi tieng amania inthungtir chu ka thu a ni naw a, ka Pa buotsaipèkhai ta ding a ni lem" a ta.
{20:24} Zirtir sawmpahnihaiin chu thu an hriet chun unau pahnihai chunga chun an lung a sen hle a.
{20:25} Isun an rêngin a ko a, "Jentêlhai chunga rorêltuhai chu an insuklal êm êm hlak a, an mi lienhai khomin an chungah lal an hrawt a.
{20:26} Nangni lai ruok chu chuong ang chu a ni ding a ni nawh. Tu khom nangni laia mi lien ni nuom chu in rongbawltuah a um lem ding a nih.
{20:27} Nangni laia ropui tak ni nuom chu in siehlawah a um ding a nih.
{20:28} Mihriem Naupa khom hi rong bawlpêka um dingin a hung naw a, rong bawl ding le mi tam tak intlanna dinga a hringna pe dingin a hung lem a nih" a ta.
{20:29} Jeriko khuoa inthoka Isu le a zirtirhai an suok laiin mipui tam takin an zui a.
{20:30} Lam sira inthung mitdel pahni chun Isu a hung ti an hriet charin, "Lalpa, Davida Naupa, mi lunginsiet rawh" tiin an khêk a.
{20:31} Mipui chun to dingin an hal a, sienkhom anni chun, "Lalpa, Davida Naupa, mi lunginsiet rawh" tiin an khêk zuol sau a.
{20:32} Isu chu a ngîr a, anni chu a ko a, "Ieng am thawpêk lang chêu in nuom a?" a ta.
{20:33} Anni chun, "Lalpa, mit varna kan dit" an ta.
{20:34} Isun a lunginsiet tawl èm êm a, an mit a them a, an hmu.thei ta nghal a, ama chu an zui ve tah a.
{21:1} Jerusalem an hnai tah a, Oliv tlânga Bethfage khuo an tlung chun Isun a zirtirhai laia mi pahnih a tir a, an kuomah,
{21:2} "In hma zawn khuoa son va fe unla, sabengtung le a bula a te tuoi inthlung chu hmung in ta; sût unla, ka kuomah hung kei ro.
{21:3} Tu khomin ieng khom an hril chun, 'Lalpan a mamaw a nih' tî unla, inhungtir nghal el a ti cheu" a ta.
{21:4} Zawlnei hmanga hrila lo um tah chu a hung tlung kimna dingin chuong chu a hung um a nih:
{21:5} "Zaiawn naunu chu hril rawh,'En ta, inngaitlawm takin,I lal i kuom tieng a hung,Sabengtung chungah chuongin,Sabengtung tuoi chunga ngei chun".h
{21:6} Chuongchun, zirtirhai chu an va fe a, Isun thu a pèk angin an thaw a.
{21:7} Sabengtung le a te chu an hung kei a, an chungah an puonhai an pha a, Isu chu a chuong a.
{21:8} Mi tam takin lampuiah an puonhai an pha a, a thenin sawlhna an thliek a, lampuia chun an phâ bok a.
{21:9} A hmaa fe le a hnunga zuitu mipui chun, "Davida Naupa kuomah Hosanna!Lalpa hminga hung chu a hamtha,Chunghnung taka khin Hosannai"tiin an khêk a.
{21:10} Jerusalem a hung lût chun a khawnawtin, "Hi mi hi tu am a na?" tiin an inphu mur mur a.
{21:11} Mipuihai chun, "Ama hi zawlnei Isu, Galili ram Nazaret khuoa mi a nih" tiin an don a.
{21:12} Isu chu tempul huong sûngah a lût a, chu taka thil zortuhai le inchawtuhai chu a hnot suok vong a; tangka thlengtuhai dawkàn le parva zortuhai thungna chu a namthlùkpèk a;
{21:13} an kuomah, "'Ka in chu tongtaina in ti'ng an tih' ti ziek a na, nangni ruok chun suomhmanghai pùkah in siem lem hi" a ta.
{21:14} Tempula chun mitdel le kebaihai a kuomah an hung a, a lo sukdam tawl a.
{21:15} Nisienlakhom, thiempu lalhai le Dàn zirtirtuhaiin thilmak a thawhai le naupang ruolin tempul sùnga, "Davida Naupa kuomah Hosanna" tia an khêk an hmu chun an lung a sen êm èm a.
{21:16} "Naupang ruol hril chu i hriet?" tiin Isu an indon a. Ama chun, "Hre e. Hi thu ziek'Naupangtè le nene ne laihai bauah,Inpâkna kim chu i'n sam suoktir a' ti hi in tiem ngai naw a ni?" a ta.
{21:17} Anni chu a màksan a, khawpuia inthokin a suok a, Bethaniah a fe a, chu taka chun a riek a.
{21:18} Zîngkâr khawpui pana a fe lai chun a phìng a hung tâm tah a.
{21:19} Lam sìrah theichang kung a hei hmu a, a va pan a, a hna chauh naw chu ieng khom a hmu naw a, " Rà ta naw kumkhuo rawh" a ta, theichang chu a thêm ta nghàl a.
{21:20} Zirtirhaiin chu chu an hmuin mak an ti hle a, "Ieng tin am theichang hi a zuk thêm nghal el chu!" an ta.
{21:21} Isun a don a, "Thu dik ka hril cheu hi, ringna neia in ringhlel naw phot chun, theichang chunga thaw ang chauh hi ni loin, hi tlâng kuoma khom hin, 'Inson la, tuifinrietah inpei hmang dai rawh' in ti chun in ti angin tlung el a tih.
{21:22} In ring phot chun, tongtaia in hnì taphot chu hmûng in tih" a ta.
{21:23} Isu chu tempulah a lût a, a'n chùktir lai chun thiempu lalhai le vàntlâng upahai chu a kuomah an hung a. "Ieng thuneinain am hieng thil hi i thaw a, tuin am thuneina a pêk che a?" tiin an indon a.
{21:24} Isun, "Kei khomin thu indon vêng ka ti cheu, chu chu in mi hril thei chun tu thuin am hieng thil hi ka thaw ti hril vèng ka ti cheu.
{21:25} Johan baptisma kha vàna mi thu am mihriem thu?"a ta. An inrawn khawm a, "Vàna mi thu ei ti chun 'Ieng dinga a thu inawi naw?' mi ti ding a na,
{21:26} mihriem thu ei ti hlak chun ei ta dingin mipui an ti-um si a, mi po poin Johan chu zawlneiah an ngai si a" an ta.
{21:27} Chuongchun, "Kan hriet nawh" an ta. Isu khomin an kuomah, "Kei khomin tu thuin am hieng thil hi ka thaw hril bîk naw ning cheu" a ta.
{21:28} "Hi thu hi ieng tin am in ngai? Mi tuin amani nau pasal pahni a nei a. Pakhat kuoma chun, "Ka naupa, voisun chu grêp huonah sin va thaw rawh" a ti a.
{21:29} Ama chun, "Ka nuom nawh" tiin a lo don a. Sienkhom, a hnungah a lungril a thlâk a, a fe tah a.
{21:30} Pakhat kuoma khom chun a va fe a, chuong ang bok chun a va ti a. Ama chun, "Aw leh pa" a ta, sienkhom a fe naw a.j
{21:31} Chu mi pahnihai lai chun a tu lemin am a pa ditzawng a thaw a?" a ta. Anni chun, "A hmasa lem chun" an ta. Isun an kuomah, "Thu dik ka hril cheu hi, siekhontu le nawchizorhaiin Pathien ram an lùt khal ta chêu a ni hi.
{21:32} Johan chu felna lampui kawkhmu ding chêuin a hung a, ama chu in ring si naw a; siekhontu le nawchizorhai ruok chun ama chu an ring si a. Ama chu in hmu hnung khomin ring dingin in inlamlêt nuom si nawh.
{21:33} "Tekhinthu dang ngaithla ro. Huon neitu pakhatin grêp huon a siem a, dâiin an huon a, grêp sawrna ding khur a cho a, vèngbûk insâng tak a bawl bok a, grêp huon chu loneitu thenkhat a'n sàntir a, ram hla takah a'n zin ta dai a.
{21:34} A rà lo huna chun a chanpuol la dingin a siehlawhai chu huon sântuhai kawla chun a tir a.
{21:35} Huon enkoltuhai chun a siehlawhai chu an lo man a, pakhat an vuok hrep a, pakhat an that a, pakhat lungin an dèng a.
{21:36} Siehlaw dang, a hmasa nêka tam a tir nawk a, anni khom chu a hmaa ang bokin an lo soisak a.
{21:37} Chu hnung chun, 'Ka naupa êm hi chu lo inzàng an tih" tiin a tawp takah a tir a.
{21:38} Nisienlakhom, huon enkoltuhaiin a naupa an lo hmu chun, "Hi pa hi ro hluotu ding a na, thaw ro that ei ta, a ro hluo ding hi neipêk ei tih' an ti tawl a.
{21:39} Chuongchun, ama chu an man a, grêp huona inthok chun an thè suok a, an sukhlum tah a.
{21:40} Grêp huon neitu a hung pha chun, chuong huon enkoltuhai chu iem hung law tâng a ta?" a ta.
{21:41} Anni chun, "Chuong mi suolhai chu sukboral a ta, grêp huon chu enkoltu dang, a lo hun taphota a rahai chu ama pe pei dinghai kuomah insàntir a tih" an ta.
{21:42} Isun an kuomah, " Pathien Lekha thua,'In bawltuhai lung hnawl ngei kha, A kil thut dotu tak a hung ni ta si; Chu chu Lalpa thilthaw a na, Ei hmuin ropui ei ti hle'ti dâm hi in tiem ngai naw a ni?
{21:43} Chu lei chun ka hril cheu hi, Pathien ram chu làkpêk nîng in ta, rà insuotu dinghai kuomah pèk lem nîng a tih.
{21:44} Ka hril cheu hi, tu khom chu lung chunga tlu chu koi dar a ta, a del lem chu rawt nawi a tih" a ta.
{21:45} Thiempu lalhai le Farisaihaiin Isu tekhinthu hril an hriet chun anni chungthu a hrilna a nih ti an hriet a.
{21:46} Chuongchun, a man dàn lampui an zong a, sienkhom mipui an ti a, ama chu zawlneia an ngâi tlat si leiin.
{22:1} Isun an kuomah tekhinthu dang a hril nawk a.
{22:2} Vàn ram chu lal tu amanih, a naupa mo lawmna ding ruoi buotsaitu leh chun tekhin thei a nih.
{22:3} Ruoi kîl dinga a fielhai chu ko khawm dingin a siehlawhai a tir a, sienkhom an hung nuom naw a.
{22:4} Ama chun siehlaw danghai a tir nawk a, 'Ka fielhai kuoma khan, ka bawngchal le ka ran chawm thauhai ka that a, ruoi iengkim inpei fel a ni tah, ruoi kîl dingin hung ta ro' tiin hril ro' a ta.
{22:5} Nisienlakhom, an lo ngaisak naw a, an fesan a, a then loah an fe a, a then sumdawngnaah.
{22:6} A danghai chun siehlawhai chu an man a, inzakum takin an soisak a, an lo sukhlum tawl ta a.
{22:7} Lal chu a lungsen a, a sipaihai a tir a, chuong tuolthattuhai chu a sukbohmang a, an khuo khom a rawpêk tah a.
{22:8} "Chuongchun, a siehlawhai kuomah, 'Ruoi chu a'n pei ta a, ka fielhai kha chu thang vê tlàk an ni nawh.
{22:9} Chuleiin, kotthlêr kilkhawra hai fe unla, mi in hmu taphot ruoi kîl dingin hung fiel ro' a ta.
{22:10} Chuongchun, siehlawhai chu an suok a, lampuia mi an hmu taphot, mi suol le mi thahai khom, an hung thuoi khawm a, mo lawmna in chu ruoi kiltuhaiin a sip tah a.
{22:11} "Lal chu ruoi kiltuhai en dingin a hung lùt a, inneina thuom inbel ve lo mi pakhat a hmu a;
{22:12} 'Ruolpa, iengtiziea inneina thuom inbel loa i hung lùt am?" a ta, ama chu a to zing a.
{22:13} Lal chun rongbawltuhai kuomah, 'A kut le ke khuop unla, tuol thimah dêng dok ro, chu taka chun tapin hâ rawt raw se.
{22:14} Fielhai chu tam tak an na, thlanghai ruok chu tlawmte an nih" a ta.
{22:15} Chuong lai chun Farisaihai chu an suok a, Isu chu a tonga inthoka khal awk dàn ding thu an phier a.
{22:16} An thuoihruoihai le Heroda pawla mihai chu a kuomah an tir a, anni chun, "Zirtirtu, mi indik tak i na, Pathien thu khom indik takin i zirtir hlak a, poisak bik tu khom i nei naw a, tu khom inza bîk i nei bok nawh ti kan hriet
{22:17} Chuleiin, Kaisar kuoma sie chawi hi a'n dik am a'n dik naw ti i ngaidan mi hril rawh" an ta.
{22:18} Isun an thiltum suolzie a hriet a, an kuomah, "Nangni lêmderhai, ieng leia mi'n tong awktir in tum?
{22:19} Sie in chawina tangka chu mi hang inentir ta um" a ta, chuongchun denari khat an hung làk a.
{22:20} Ama chun an kuomah, tu lim le tu hming am a chuong a?" tiin a'n don a.
{22:21} Anni chun, "Kaisar" an ta. Chuongchun, Isun an kuomah, "Kaisar thil chu Kaisar pe unla, Pathien thil chu Pathien pe ro" a ta.
{22:22} Chu chu an hrietin mak an ti hle a, ama chu an zàmsan a, an fe ta dai a.
{22:23} Chu ní bok chun Sadukaihai, thonawkna a um nawh ti pawl chun thu indon dingin a kuomah an hung a.
{22:24} "Zirtirtu, Mosien, 'Nau nei loin mi thi sien la, a nuhmei chu a unauin hluong a ta, chi a thlàpèk ding a nih' a ta.
{22:25} Keini lai hin unau sal sari an um a, a upa takin nuhmei a nei a, chi thla loin a thi a, a nuhmei chu a sang hluo dingin a màksan a.
{22:26} Chuong ang bok chun a pahnihna khom, a pathumna khom, a pasari chenin an hluo vong a.
{22:27} A tawpah nuhmei khom chu a thi tah a.
{22:28} An leh, thonawknaah unau sal sari laia a tu nuhmei tak am ni tâng a ta, an rêngin nuhmeiah an nei vong si a?" tiin an indon a.
{22:29} Isun an kuomah, "Pathien thu le Pathien thilthawtheina in hriet naw leiin in fe suol hlak a nih.
{22:30} Thonawknaa chun nuhmei pasal innei ta naw ni hai a, vàna vàntirkohai ang an ni ta lem ding a nih.
{22:31} Mithi thonawkna thua ruok chu Pathienin, 'Kei hi Abraham Pathien, Isak Pathien, Jakob Pathien ka nih' tia in kuoma a hril kha in tiem ngai naw maw?
{22:32} Ama chu mithi Pathien a ni naw a, mihring Pathien a ni lem" a ta.
{22:33} Mipuiin chu chu an hrietin a thu inchûktir chu mak an ti hle a.
{22:34} Sadukaihai a sêl dong dêr ti an hrietin Farisaihai chu an pung khawm a.
{22:35} Anni laia dàn zirtirtu pakhatin Isu fiena dingin,
{22:36} "Zirtirtu, Dàna hin ieng thupêk am a ropui tak a?" tiin an don a.
{22:37} Isun, "Lalpa i Pathien chu i lungril po poin, i thlarau po poin, i ngaituona po poin i hmangai ding a nih.
{22:38} Chu chu thupek laia poimaw tak le ropui tak chu a nih.
{22:39} A dota chun, 'Nangma i'n hmangai angin i vênghai hmangai rawh' ti hi.
{22:40} Hi thupêk pahni hin Dàn le Zawlneihai thu po po a fùn khawm vong a nih" a ta.
{22:41} Farisaihai an inhawr khawm lai chun Isun,
{22:42} "Krista chu ieng tin am in ngai a? Tu naupa am a na?" tiin a'n don tawl a. Anni chun, "Davida naupa" an ta.
{22:43} Isun an kuomah, "Chuong a ni si chun iengti ziea Davidan,
{22:44} 'Lalpa chun ka Lalpak kuomah,Ka chang tieng inthung rawh,I hmêlmahai i kepha hnuoiaKa sie hma khat chu'tia thlarau inhriettirnaa ama chu 'Lalpa' a ti tlat si am a na?
{22:45} Davidan ama chu 'Lalpa' a ti si chun ieng tin am a naupa ni thei a ta?" a ta.
{22:46} Tu khomin bàu khat khomin an don thei naw a, chu nia inthok chun tu khomin zawna dang an indon ngam ta bok nawh.
{23:1} Chuongchun, mipui le a zirtirhai kuoma chun Isun,
{23:2} "Dàn hretuhai le Farisaihai chu Mosie Dàn zirtirtua ruot an ni a;
{23:3} chuleiin an thu awi unla, an hril chêu taphot chu thaw ro. Nisienlakhom, an thilthaw ang chu thaw ve naw ro, an hrilhai chu a takin an zawm ngai si nawh.
{23:4} Phur rik tak tak an siem a, mi liengkoah an hnawk a, anni ruok chun kut hmawr khomin an tawk nuom nawh.
{23:5} An thaw taphot chu mi hmu dinga an thaw a nih. An bàn le an bawka an hrèn de thubawml chu an suklien a, an tongtaina puonm hmawr inbawk khom an suksei bok a;
{23:6} ruoi thèna hmunah thungna tha tak le sunagoga hai thungna langsâr dâm, bazar hmuna mi chibai bûk dâm le
{23:7} mihaiin 'Rabbi' tia an ko dâm chu an thlâkhla hlak si a.
{23:8} "Nangni ruok chu 'Rabbi' tiin inko naw ro, zirtirtu pakhat chauh in nei a, inrêngin unau in ni si a.
{23:9} Chun, hnuoia mi tu khom 'pa' ti naw ro, 'Pa' pakhat in nei, vàna mi chu.
{23:10} 'Zirtirtu' inti naw ro, Zirtirtu pakhat chauh in nei a, chu chu Krista a nih.
{23:11} Nangni laia a ropui tak chu in rongbawltu a ni ding a nih.
{23:12} Tu khom inngaihlu chu tlawm an ta, inngaitlawm taphot chu chawimawi nîng an tih.
{23:13} "Nangni Dàn zirtirtu le mi lêmdertu Farisaihai, in chung a rik ie! Mihai lùtna ding vàn ram kot in khàrpèk a, nangni hlak lût nuom si lo, a lût tumhai lùt hlak in phal bok si nawh.
{23:14} Nangni lêmderhai, hmeithaihai in le lo in fàk tlaran a, mi hmuah sawt tak tak in tongtai a. Chuleiin, nasa nawk zuola hrem nîng in tih.
{23:15} Nangni Dàn zirtirtuhai le mi lêmdertu Farisaihai, in chung a rik ie! Saphunn pakhat siem dingin khawmuol le tuipuiah in inzin kuol a, saphuna in siem hnungin nangni let hnia hremhmun nauin in siem hlak si.
{23:16} "Nangni thuoitu mitdelhai, 'Tu khom tempul sâla a'n khâm chun ieng khom a ni naw a, tu khomin tempula rangkachak sâla a'n khâm chun a hlen ngei ding a nih' tituhai, in chung a rik ie!
{23:17} Nangni mitdel invêthai, a ieng am a ropui lem, rangkachak am, annawleh rangkachak chu rangkachak thienghlima siemtu tempul chu?
{23:18} Chun, 'Miin maichàm sâlin inkhâm sien ieng khom a ni nawh; maichàm chunga thilpêk sâla a'n khâm ruok chun a hlen ngei ding a nih' in ti bok a.
{23:19} Nangni mitdel intlawhai, thilpêk am, an naw leh thilpêk sukthienghlimtu maichàm chu a ropui lem?
{23:20} Chuleiin, maichàm sâla inkhâmtu chun maichàm le a chunga um po po sâlin a'n khàm a nih.
{23:21} Tempul sâla inkhâmtu chun tempul le a hluotu sâlin a'n khàm a nih.
{23:22} Vàn sâla inkhâmtu chun Pathien thungpha le a chunga inthung sâlin a'n khàm a nih.
{23:23} "Nangni Dàn zirtirtuhai le Farisai lêmderhai, in chung a pik ie! Pudina dâm, lêngmasèr dâm le pardi dâm chenin sawma pakhat in pèk hlak a; Dàn thu poimaw lem indikna dâm, zangaina dâm le ringumna dâm hi in ngaithâ bok si a; nisienlakhom a nuhnung lem hi annawm in thaw tak lem ding chu, a danghai khom ngaithà chuong loin.
{23:24} Thuoitu mitdelhai, thohmite dawn sa inlàuin in thlit fai a, sanghawngsei in dol lem si hlak!
{23:25} Nangni Dàn zirtirtuhai le Farisai lêmderhai, in chung a rik ie! No le thlèng puo tieng in sawp fai hlak a, a sûng tieng ruok chu duâmna le insûmnawnain a sip si a.
{23:26} Nang Farisai mitdel, no le thlèng sûng tieng chu sawp fai hmasa rawh, a puo tieng khom hung fâi el a tih.
{23:27} Nangni Dàn zirtirtuhai le Farisai lêmderhai, in chung a rik ie! Thlàn nàl vâr, a puo tienga mawi taka inlang, a sûng ruok chu mithi rû le porchè tinrênga sip ang chu in nih.
{23:28} Nangni khom chuong ang char chun a puo tieng chu mi hmuah mi indik angin in inlang a, in sûng tieng ruok chu vervêkna le rîtlonaa sip a ni si.
{23:29} "Dàn zirtirtuhai le Farisai lêmderhai, in chung a pik ie! Zawlnei thlàn inhai in bawl a, mi felhai thlàn in cheimawi a.
{23:30} 'Ei pi le puhai huna khan lo um ve ni inla khom, zawlnei thisen insuonaa chu thang ve nawng ei tih' in ti hlak.
{23:31} Chu chun zawlnei thattuhai thla in ni ngeizie in suklang hlak.
{23:32} In pi le puhaiin suol an lo thaw ang chu hlen ve law law ro.
{23:33} Rûlhai! Rûlngân thlahai! Thiemnaw changa hremhmuna in fe ding hi ieng tin am pumpel thei in ta?
{23:34} Hi lei hin a nih in kuomah zawlnei hai, mi var hai le dàn zirtirtuhai ka hung tir ding chu. A then thatin hemdèng in ta; a then sunagogah vuong in ta, khaw tinah hnot zui in tih.
{23:35} Chuongchun, Abel, mi fel tak thisen insuo a nia inthoka hmun thienghlim le maichàm inkâra Baraki naupa Zakari thisen in insuo ni chen khan, hnuoi chunga mi fel thisen suok po po maw chu nangni chungah tlâng a tih.
{23:36} Thu dik ka hril cheu hi, chuong po po chu tuta ruoltharhai chunga hin tlung a tih.
{23:37} "Aw Jerusalem, Jerusalem, zawlneihai thattu le i kuoma tirhai lo dèng hlumtu! Arpuiin a têhai a thla hnuoia a op khawm angin i nauhai voi ieng zât am op khawm ka tum ta a? Sienkhom i nuom si naw kha.
{23:38} En ta, i in chu ram dèra màksan a ni ta hi.
{23:39} Ka hril cheu hi, 'Lalpa hminga hung chu a hamtha' in ti hmâ khat chu mi hmu nawk ta ngai naw ti niu" a ta.
{24:1} Isu chu tempula inthokin a suok a, a fèsan ding laiin tempul an bawl dàn chu inentir dingin a kuomah a zirtirhai chu an hung a.
{24:2} Ama ruok chun an kuomah, "Hieng po po hi in hmu maw? Thu dik ka hril cheu hi, lung intieng po po hi pakhat khom sukchim loa màksan um naw nih" a ta.
{24:3} Oliv tlànga Isu a thung lai chun a zirtirhai chu a fâlin an hung a, "Chuong chu ieng tik am a hung tlung ding a na? I hung nawkna le khawvel tawp ding inchikna chu ieng am nîng a ta? Mi hril rawh" an ta..
{24:4} Isun an kuomah, "Tu khomin an hlêm nawna ding cheuin fimkhur ro.
{24:5} Ka hming sâlin, 'Kei hi Krista chu ka nih' tiin mi tam tak hung suok an ta, mi tam tak hlèm hmang an tih.
{24:6} Indo le indo thuthâng hrieng in ta, sienkhom thlaphang lo dingin fimkhur ro. Chuong thil chu a hung tlung ding hrim a na, hun tawp ruok chu la ni hri naw nih.
{24:7} Hnam hrang le hnam hrang indo an ta, sorkar hrang le sorkar hrang indo bok an ta; hmun hrang hrangah tàm tlâng a ta, lir inhnîng bok a tih.
{24:8} Chuong po po chu nauhase intanna a nih.
{24:9} "Chun, soisak dingin inmantir an ti cheu a, keima leiin hnam tin theida nîng in tih.
{24:10} Chu huna chun mi tam tak ringna inphet a ta, inphatsan tuong an ta, intheida ton an tih.
{24:11} Zawlnei tehlèm tam tak hung suok an ta, mi tam tak hlèm an tih.
{24:12} Rîtlona a pung nasa êm leiin mi tam tak hmangaina chu la dei a tih.
{24:13} Nisienlakhom, a tawp chena ngîr nghettu chu sandamin um a tih.
{24:14} Ram Chanchin Tha hi hnam po po hriet dingin khawvel pumpuiah hril nîng a ta, chu zoa chun tawpna chu hung tlung a tih.
{24:15} "Chuongchun, sukramtu tirdakum, zawlnei Daniel hril kha hmun thienghlima ngîr in hmu huna chun (tiemtu chun a umzie hre raw se),
{24:16} Judai rama umhai chu tlângramah tlân raw se.
{24:17} In chunga um chu in sûnga thil inchù dingin tum thla naw raw se.
{24:18} Loa fe khomin silfèn inchù dingin inah fe naw raw se.
{24:19} Chuong hun laia inrâihai le naute pom lai neihai ta ding chun a va râpthlàk awm ngei de!
{24:20} In tlânsiet ni ding chu thlasik lai amanih le Sabat ni amania a hung tlung nawna dingin tongtai ro
{24:21} Chu huna chun rinumna nasa tak tlung a ta, chuong anga rinumna nasa chu khawvel hung uma inthok tu chen hin a la um ngai naw a, um nawk ta ngâi bok naw nih.
{24:22} Chuong nihai chu suktawi ni naw sien chu, tu khom dam khawsuok um naw ni hai; sienkhom, thlanghai leiin chuong nihai chu suktawi nîng a tih.
{24:23} "Chu huna chun tu khomin in kuomah, 'En ta u, Krista chu hi taka hin a um' amanih, 'Saw taka son a um' amanih an ti chun awi naw ro.
{24:24} A san chu, Krista tehlèm le zawlnei tehlèm hung suok an ta, thlanghai chen khom an hlèm theina dingin inchikna thilmak ropui tak tak thawng an tih.
{24:25} Ngai ta u, a hun a tlung hmain ka hril diem cheu a ni hi.
{24:26} Chuongchun, in kuomah, 'Saw, thlalêrah a um' an ti chun fe suok naw ro. 'En ta u, pindan sûngrilah a um' an ti khomin awi bok naw ro.
{24:27} Sak tienga inthoka kawl hung inlepin thlang tieng chen a dêt var angin Mihriem Naupa hung nawk ni khomin um a tih.
{24:28} "Khaw lai khom saruong umna taphotah mulukolhai khom an fuon khawm hlak.
{24:29} "Chun, chuong ang rinumna ni chu a liem charin nisa inthim a ta, thlain var insuo naw ni a, vàna inthokin arasihai til an ta, vàn thilthawtheina chu sukhnîng nîng a tih.
{24:30} Chu huna chun Mihriem Naupa inchikna vànah hung inlang a ta, hnuoia hnam tinin sûn an ta, Mihriem Naupa hi thilthawtheina le ropuina nasa tak leh vàn sûm laia hung hmûng an tih.
{24:31} Vàntirkohai chu tawtawrawt ri inring tak leh tir suok a ta, anni chun thlanghai chu hnuoi kil lia inthok le vàn tawpa inthoka vàn khing tieng tawp chenin lawr khawm an tih.
{24:32} "Chuongchun, theichang kûng um dàna inthokin thil inchûk ro. A zîk a hung indawn a, a hna a hung inder chun nipui a'n tan ding ti in hriet hlak.
{24:33} Chuong ang bokin, hieng thilhai hi in hmu pha chun ama hung chu a hnai ta a, kotkhàr bulah a um tah ti hre ro.
{24:34} Thu dik ka hril cheu hi, chuong po po chu a tlung kim hma chun tu lai mihaio hi bo naw top an tih.
{24:35} Hnuoi le vàn bo a ta, ka thu ruok chu bo naw nih.
{24:36} "Nisienlakhom, chuong thil hung tlung hun ding ni le dâr chu Pa chauh naw chun tu khomin an hriet nawh, vàna vàntirkohai khomin, Naupa khomin an hriet nawh.
{24:37} Nova dam laia thil tlung ang bok khan Mihriem Naupa hung nawk ni chun tlung a tih.
{24:38} Tui lèt hma, longa Nova a lùt ni chenin fain an dawn a, nuhmei pasal an innei a.
{24:39} Tui a hung lêt a, an rênga a làk hmang vong chen khan an chungah iem a hung tlung ding ti tu khomin an hriet nawh. Mihriem Naupa a hung nawk pha khom chuong ang bok chun nîng a tih.
{24:40} Loah mi pahni um an ta, pakhat chu làk nîng a ta, pakhat chu màksan nîng a tih.
{24:41} Nuhmei pahniin bu suk an ta, pakhat chu làk nîng a ta, pakhat chu màksan nîng a tih.
{24:42} "Chuongchun, inring zingin um ro, ieng tik ni am in Lalpa a hung ding ti in hriet si nawh.
{24:43} Nisienlakhom, hi hi hre ro: zàna rûkru hung ding hun inneituin hre lawk sien chu, lo inring a ta, a in inroktir naw nih.
{24:44} Chuleiin, nangni khom inpei sa zingin um ro, in beisei naw lai takin Mihriem Naupa chu hung hlauh rawi a tih.
{24:45} "A puin a insùnga siehlawhai chunga hotu le a hun taka an bu sempêktu dinga siehlaw ringum le var a sie chu tu am ni tâng a ta?
{24:46} A pu a hung kîr nawk phaa chuong anga thawtu siehlaw a hung hmu chu a ta dingin a tha.
{24:47} Thu dik ka hril cheu hi, a nei po po chunga hotuah siem a tih.
{24:48} Amiruokchu, chu siehlaw chu mi suol ni ta sien,
{24:49} 'Ka pu hi hung vak naw nih' tia ngaiin a siehlawhai chu vawin, zuruihai leh fain dawn sien,
{24:50} a pu chu a beisei naw ni le a'n ring naw hun dârkârah hung a ta,
{24:51} bong tam insuongp a ta, lêmderhai chan inchangtir a ta, chu taka chun tapin hâ rawt a tih.
{25:1} "Vàn ram chu nunghàk thienglâm sawm, an khawnvar seng chawia moneitu hmuok dinga suokhai ang chu a nih.
{25:2} Anni laia panga chu an intlaw a, panga chu an var a.
{25:3} Intlawhai chun khawnvar an chawi ve senga chu a tui an chawi sa naw a.
{25:4} A varhai ruok chun an khawnvar leh a bûrin a tui khom an chawi sa a.
{25:5} Moneitu chu a hung intak leiin an rêngin imuin a zîm a, an in ta vong a.
{25:6} "Zànrila chun rawlin, 'Ngai ta u, moneitu chu a hung ie, hmuok dingin hung suok ro khai' tiin a hung puong a.
{25:7} Chu phing leh nunghàkhai chu an tho vong a, an khawnvarhai an buotsai a.
{25:8} Intlawhai chun a varhai kuomah, 'In khawnvartui kha a then mi sem ve ro, kan khawnvarhai a thi ding an tah" an ta.
{25:9} Nisienlakhom, a varhai chun, "Ni thei naw nih. Keini le nangni ta ding indai thei naw nih. A zortuhai kuomah fe unla, va'n chaw lem ro" an ta.
{25:10} Inchaw dinga an fe kàrin moneitu chu a hung tlung a. Nunghàk thienglâm, inpei saa lo umhai chu ama ruolin mo lawmna ruoi kîl dingin an lût a, kot chu an khàr tah a.
{25:11} Chu hnung chun nunghàk danghai khom chu an hung tlung ve a, 'Pu, pu, kot mi hongpêk rawh' an ta.
{25:12} Ama ruok chun, 'Thu dik ka hril cheu hi, nangni ka hriet ngai naw cheu' a ta.
{25:13} Chuleiin, inring zingin um ro, Mihriem Naupa hungna ding ni le dârkâr chu in hriet si nawh.
{25:14} " Vàn ram chu mi pakhat, ram danga inzin dingin a siehlawhai ko khawm a, an kuomah a sumhai a'n koltir ang chu nîng a tih.
{25:15} An tlin tawk ang peiin siehlaw pakhat chu talen nga, pakhat chu talen hni, pakhat dang chu talen khat, a pêk a, a'n zin ta dai a.
{25:16} Talen nga dongtu chu a va sumdawng nghal a, talen nga dang a sukhlawk a.
{25:17} Chuong ang bokin talen hni dongtu chun talen hni dang a sukhlawk a.
{25:18} Talen khat dongtu ruok chun hnuoi a cho a, a pu tangka chu a phûm rùk ta lem a.
{25:19} "Sawt tak hnungah an pu inzin chu a hung kîr a, an sum kolhai chu a sukfelpui a.
{25:20} Talen nga dongtu chu a hung a, talen nga dang chu a hung chawi a, "Pu, nangin talen nga i mi'n koltir a, en ta, talen nga dang ka lo sukhlawk ie" a ta.
{25:21} A pu chun, "Siehlaw tha le ringum, i thaw tha. Tlawmte chungah i ringum a, tam tak chungah inumtir ka ti che. Hung la, i pu lawmnaa hin hung thang ve rawh' a ta.
{25:22} Talen hni dongtu khom chu a hung a, "Pu, talen hni i mi'n koltir kha, en ta, talen hni dang ka lo sukhlawk' a ta.
{25:23} A pu chun, 'Siehlaw tha le ringum, i thaw tha. Thil chikteah i ringum leiin thil tam tak chungah inumtir ka ti che. Hung la, i pu lawmnaa hin hung thang ve rawh" a ta.
{25:24} "Talen khat dongtu khom chu a hung a, 'Pu, mi tawk khir tak i nih ti ka hriet a, i tù nawnaa khom i sîk hlak a, chi i thè nawnaa khom a rà i lâk khawm hlak.
{25:25} Chuleiin ka ti che a, i talen kha hnuoiah ka phûm rûk a, en ta, a ngai char kha i hmu nawk hi" a ta.
{25:26} A pu chun, "Nang siehlaw suol le thabopa, ka tù naw khom ka sîk a, chi ka thè nawnaa khom rà ka sîk hlak ti i hriet maw?
{25:27} Chuong a ni sà chun, ka tangka kha sumdawngtuhai kuomah a pung umin i lo sie ding annawm, ka hung kìrin a pung leh ka hmu theina dingin.
{25:28} Talen khat kha làkpêk unla, talen sawm neitu kha pe ro.
{25:29} A nei taphot pèk belsa nîng an ta, hung hau an tih. A nei naw chu, a nei sun khom làkpêk nîng an tih.
{25:30} Siehlaw hmangna bo kha tuol inthimah pei suok ro, chu taka chun tapin hâ rawt raw se.
{25:31} "Chun, Mihriem Naupa hi a ropuinaa vàntirko po po leh a hung huna chun a vàn lalthungpha ropuia chun inthung a ta,
{25:32} a hmaa chun hnam tin hung inkhawm an ta, beram vêngtuin kêl le beram a thè angin annihai chu thêng a ta,
{25:33} beramhai chu a chang tieng, kelhai chu a voi tieng sieng a tih.
{25:34} "Chu huna chun Laltak chun a chang tienga mihai kuomah, 'Ka Pa vochuomhai, hung unla, khawvel siem tira inthoka in ta dinga ram buotsai chu chang ro.
{25:35} Ka phing a tâmin nangnin fàk ding in mi pèk a; ka dang a chârin dawn ding in mi pèk a; mikhuol ka niin in mi'n tlungtir a;
{25:36} saruoka ka umin puon in mi'n siltir a; ka damnawin in mi enkol a, lung ina ka'n tângin in mi hung kan hlak' la tîng a tih.
{25:37} "Chuongchun, mi felhai chun, 'Ieng tik khan am phingtâmin kan hmu chea bu kan pêk che a, dangchârin i uma tui kan indawntir che?
{25:38} Ieng tik khan am mikhuolin kan hmu che a, kan intlungtir che a, saruokin i uma puon kan insiltir che?
{25:39} Ieng tik khan am damnawin amanih, lung ina intângin amanih kan hmu che a, kán kan che?' tiin la don an tih.
{25:40} Laltak chun, 'Thu dik ka hril cheu hi, hieng ka unauhai laia chîn tak pakhat chunga in thaw chu ka chunga in thaw a nih' tiin la don a tih.
{25:41} "Chu zoa chun, a voi tienga mihai kuoma khom chun, 'Tongsie phurhai, kumkhuo meidil, Diebol le a rawihai ta dinga buotsaia chun mi fesan ro.
{25:42} Ka phîng a tâmin nangnin fàk ding ieng khom in mi pèk nawh, ka dang a chârin dawn ding in mi pêk bok nawh.
{25:43} Mikhuol ka niin in mi'n tlungtir naw a; saruoka ka umin puon in mi'n siltir naw a, ka damnaw lai le lung ina ka'n tàng laiin in mi kan nawh' la tîng a tih.
{25:44} "Anni khom chun, 'Lalpa, ieng tik lai khan am phingtâmin amanih, dangchârin amanih, mikhuolin amanih, saruokin amanih, damnawin amanih, lung ina intàngin amanih kan hmu che a, rong kan bawlpèk naw che?' tiin la don an tih.
{25:45} Ama chun, 'Thu dik ka hril cheu hi, hieng mi chîn tak laia pakhat chunga in thaw naw chu ka chunga khom in thaw naw a nih' la tîng a tih.
{25:46} "Chuongchun, anni rawi chu chatuon hremnaah fèng an ta, mi felhai ruok chu chatuon hringnaah lût an tih" a ta.
{26:1} Isun chuong thu po po a hril zo chun a zirtirhai kuomah,
{26:2} "Ni hni hnungah Fekân Kùt a um ding ti in hriet a, Mihriem Naupa hi hemde dingin an pèk suok ding a nih" a ta.
{26:3} Chuong lai chun Thiempu laltak Kaiafa an ti in huon sûng tuolah thiempu lalhai le vàntlâng upahai chu an inhawr khawm a,
{26:4} Isu chu a rûk a ràla man le that dàn ding an phierrùk a.
{26:5} "Sienkhom, Kût sûng chu ni naw sien, chuong naw chun mipui lai buoina suok hlauh rawi a tih" an ta.
{26:6} Bethani khuoa phâr pakhat Simon ina Isun thlaithlèng a ot laiin,
{26:7} alasbastar bùra hriek rimtui to tak chawiin nuhmei pakhat a kuomah a hung a, a luah hriek rimtui chu a buok a.
{26:8} Zirtirhaiin chu chu an hmuin an lung a sen hle a, "Ieng dinga hienga rimtui a sukhmangthai mei mei am a na?
{26:9} Hi hriek rimtui hi to taka zor a, mi retheihai pèk thei a ni vei leh" an ta.
{26:10} Isun chu chu a hrietin an kuomah, "Hi nu hi ieng dinga in sukbuoi am? Thil tha tak ka chungah a thaw a ni hi.
{26:11} Mi retheihai chu in kuomah ieng lai khomin an um a, kei ruok chu nangni lai um zing ding ka ni nawh.
{26:12} Hi hriek rimtui, ka taksaa a bur hi, phûm dinga a mi buotsaina a nih.
{26:13} Thu dik ka hril cheu hi, khawvel hmun tinah hi Chanchin Tha hi an hrilna taphotah hi nu thilthaw khom hi, ama hriet zingna dingin, hril ve pei an tih" a ta.
{26:14} Chu hnung chun sawm le pahnihai laia pakhat, Juda Iskariot an ti chu thiempu lalhai kawlah a fe a,
{26:15} "Ama chu inmantir ka ti cheu. Iem mi pêng in ta?" a ta. Chuongchun, tangka sawmthum pèk an tiem a, ama chu an pèk a.
{26:16} Chu taka inthok chun a'n mantir dàn ding remchâng a zong ta zing a.
{26:17} Chol thang lo bei kût ni hmasa taka chun zirtirhai chu Isu kuomah an hung a, "Khaw lai hmun am i ta dingin Fekân Kùt ruoi buotsai inlang i nuom a?" tiin an hung indon a.
{26:18} Ama chun, "Khawpuia tu amanih inah va fe unla, a kuomah, 'Zirtirtuin ka hun a hnai tah a, ka zirtirhai leh i inah Fekân Kùt ruoi kan kîl ding a nih' a tih tiin va hril ro" a ta.
{26:19} Isun a hril ang charin zirtirhai chun an va hril sawng a, Fekân Kût zànbu ding chu an buotsai a.
{26:20} Zàn tieng chun zirtir sawm le pahnihai leh zànbu chu an kìl a.
{26:21} An fàk lai chun Isun, "Thu dik ka hril cheu hi, nangni laia mi pakhatin mi'n mantir a tih" a ta.
{26:22} Chuongchun an lungzing ta èm êm a, a hmatiemin Isu kuomah, "Lalpa, kei chu ni naw ning maw?" an ta.
{26:23} Isun, " Ka ruola thlênga a kut phûmtu ngei chun mi'n mantir a tih.
{26:24} Mihriem Naupa hi a chungthu an lo ziek ang takin a fe ding a nih; sienkhom Mihriem Naupa inmantirtu ding chung chu a rik ie; chu mihriem chu pieng naw law law sien a ta dingin a tha lem" a ta.
{26:25} A'n mantirtu ding Juda Iskariot chun, "Rabbi, kei chu ni awm naw tak maw?" a ta. Ama chun, "Ni e, nang i nih" a ta.
{26:26} An fâk lai mèk chun Isun bei chu a lâk a, lawmthu a hril zoin a khoi a, a zirtirhai kuoma chun a pêk a, "La unla, fa ro; hi hi ka taksa a nih" a ta.
{26:27} Chuong ang bokin no khom chu a lâk a, lawmthu a hril zoin an kuomah a pêk a,
{26:28} "In rêngin dawn ro; hi hi ka thisen, thuthlung thisen, suol ngaidamna dinga mi tam tak ta dinga suok ding chu a nih.
{26:29} Ka hril cheu hi, ka Pa rama nangni leh a thara ka dawn hun a tlung hmâ khat chu grêp rà tui hi dawn nawk ta ngai naw ning" a ta.
{26:30} Hla an sak zoin Oliv tlàng tieng panin an suok a.
{26:31} Chun, Isun an kuomah, "Voizân hin in rêngin mi nghatsan vong in tih; 'Berampu chu vuong ka ta, beram ruol chu indar an tih' ti ziek a ni kha.
{26:32} Nisienlakhom, keithoa ka um hnungin Galili ramah lo fe hmasang ka tih" a ta.
{26:33} Peter ruok chun, "An rêngin nghatsan vong hai sien la che khom kei chun nghatsan naw ning cheng" a ta.
{26:34} Isun a kuomah, "Thu dik ka hril che hi, ar a khuong hmain voizân hin voi thum mi'n phat i tih" a ta.
{26:35} Peter chun, "Nang leh thi ding ni lang khom, inphat naw top ka ti che" a ta. Chuong ang chun zirtir danghai khomin an ti seng a.
{26:36} Chu zo chun Isu le a zirtirhai chu hmun pakhat Getsemani an tia chun an fe a, an kuomah, "Saw laia ka va tongtai kârin hi taka hin lo inthung ro" a ta.
{26:37} Peter le Zebedai nauhai pahni chu a thuoi a, thlaphângin a beidong hle a.
{26:38} An kuomah, "Ka thlâ a phâng ngot el, thipui khop hiel a nih. Hi taka hin lo um inla, mi mengpui ve ro" a ta.
{26:39} Hma tieng a va fe hret a, a bokkhup a, "Aw Pa, a thei chun hi no hin mi pêl hrâm raw se; nisienlakhom ka thu ni loin nangma thu ni lem raw se" a ta.
{26:40} Zirtirhai kuoma chun a hung a, an inlusu chu a hung hmu a. Chuongchun, Peter kuomah, "E khai, dârkâr khat khom in mi mengpui thei naw a ni maw?
{26:41} Thlêmnaa in lût nawna dingin invêngin tongtai ro. Thlarau chun a pei a, taksa ruok chu a hrât naw hlak a nih" a ta.
{26:42} A va fe voi hninaa chun a tongtai nawk a, "Aw Pa, hi no hi ka dawn loa làk hmang thei a ni naw chun, nangma thu angin tlung raw se" a ta.
{26:43} A hung nawk a, an inlusu a hung hmu nawk a, an meng zo hlol si naw a.
{26:44} Chuongchun a màksan tawl nawk a, a voi thumnaah a thu hril ngai bok hrilin a tongtai nawk a.
{26:45} Chu zoa chun a zirtirhai kuomah a hung a, "In la inlusu zing a ni maw? Ngai ta u, Mihriem Naupa hi mi suolhai kuta inhlàn a ni ding hun chu a hung tlung tah.
{26:46} Tho unla, fèng ei tiu. En ta u, a mi'n mantirtu ding khom a hung tlung ta saw!" a ta.
{26:47} A hril lai zingin Juda, sawm le pahni laia pakhat chu a hung tlung a, ama ruol chun thiempu lalhai le vàntlâng upahai hung tir mi tam tak, kawlhnâm le hmoltum chawiin an hung tlung bok a.
{26:48} A'n mantirtu ding khan, "Ka fawp taphot chu ama nîng a tih" tia inchikna a lo hril sa vong a na.
{26:49} Chuongchun, Isu a va pan ta nghal a, "Chibai Rabbi" tiin a fawp a.
{26:50} Isu chun, "Ruola, i hung san chu thaw el rawh" a ta. Chu phing leh man mihai chun an hung hnai a, Isu chu an chel a, an man ta a.
{26:51} Isu rawihai laia pakhat chun a kawlhnâm a phawi a, thiempu laltak siehlaw chu a sât a, a nakawr a fikpêk a.
{26:52} Chu phing leh Isun, "I kawlhnâm kha a pâiah thun rawh; kawlhnâm ruoitu po po chu kawlhnâmin an thi ding a ni si a.
{26:53} Vàntirko sîngsari nêka tam hung tir nghàl dingin ka Pa ka hni thei naw i ring am a ni?
{26:54} Sienkhom, ngên ta lang, hieng ang thil hung tlung ding hrilna Pathien Lekha thuhai chu ieng tin am hlen ni thei a ta?" a ta.
{26:55} Chuong lai chun Isun mipuihai kuomah, "Hel hmang man ding ang elin kawlhnâm le hmoltum chawiin in hung inthok a ni maw? Ni tin tempulah inthungin mi ka'n chûktir hlak a, in mi man si nawh.
{26:56} Nisienlakhom, zawlneihai thuziek po po chu a hung tlung kimna dingin hieng thil hi a um a ni hi" a ta. Chuongchun, a zirtirhai chun an zàmsan a, an tlàn hmang ta rip a.
{26:57} A mantuhai chun Isu chu thiempu laltak Kaiafa in, Dàn zirtirtuhai le khawtlâng hotuhai an lo inkhawmnaa chun, an thuoi a.
{26:58} Peter chun hla feah thiempu laltak in huon sûng tuol lai chen a zui a; chun, a va lût a, a tawp chena thil tlung chu hmu tumin vêngtuhai lai a thung ve a.
{26:59} Thiempu lalhai, Dàn zirtirtuhai le Sanhedrin mi po po chun thu khêla intumin, Isu an sukhlum thei dàn ding an dap khawm a.
{26:60} Hrepuitu tehlèm tam tak an ngìra chu thu tling an hmu zo si nawh.
{26:61} A tawpah mi pahni an hung ngìr a, "Hi pa hin, 'Hi Tempul hi thieka ni thuma bawl nawk thei ka nih' a tih" an ta.
{26:62} Chuongchun, thiempu laltak chu a ngîr suok a, Isu kuomah, "Hienghai hèkna che hi i don thei naw maw? An hèkna che hi ieng thu am an ta a?" a ta.
{26:63} Isu ruok chu a to zing a. Thiempu laltak chun, "Pathien hring sâlin thu ka kam che: Krista, Pathien Naupa i ni le ni naw mi hril tawl rawh" a ta.
{26:64} Isu chun, "I ti annawm. Nisienlakhom, ka hril cheu hi, hun la tlung dingah Mihriem Naupa hi Ropuitak chang tienga thung le vàn sûm laia hung la hmûng in tih" a ta.
{26:65} Chu phing leh Thiempu laltak chun a silfènhai a keithlèr a, "Pathien a hrilsiet a nih; thuhretu dang ei la ngai rop am a ni? Ngai ta u, Pathien a hrilsietzie chu tu el khan in hriet ta kha.
{26:66} Ieng tin am in ngai a?" a ta. "Thi tlâk a nih" tiin an don a.
{26:67} A hmâiah chil an sâk khum a, an lok a,
{26:68} thenkhatin, "Nang, Krista,q tuin am a ben che, hril thei rawh" tiin an ben bok a.
{26:69} Peter chu in inhuon sùng tuol lai a'n thung a, siehlaw nunghàk a kuomah a hung a, "Nang hi Galili mi Isu kuoma um kha i nih" a ta.
{26:70} Peter ruok chun, "I thu hril umzie chu ka hriet map nawh" tiin an rênga hmaa chun a'n phat a.
{26:71} In inhuonna kotpuia a va suok chun siehlaw nunghàk dangin a hmu a, chu taka umhai kuoma chun, "Hi pa hi Nazaret Isu kuoma um ve kha a ni hi" a ta.
{26:72} Peter chun, "Chu mihriem chu ka hriet ngai nawh' tiin inkhâm hielin a'n phat nawk a.
{26:73} Sawt naw te hnungah chu taka ngîrhai chun Peter kuomah, "Nang khom hi anni laia thang ni ngei i tih, i tong awphawia inthokin a'n hriet annawm" an ta.
{26:74} Peter chun tongsie phur hiel dinga inkhâmin, "Chu mihriem chu ka hriet ngai nawh" a ta.
{26:75} Ar a khuong ta nghal a. Isun, "Ar khuong hmain nangin voi thum mi'n phat i tih" a ti kha Peter chun a hriet suok a. Chuongchun, a suok a, lungna takin a tap zoi zoi a.
{27:1} Zîngkâr chun thiempu lalhai le vàntlâng upahaiin Isu chu sukhlum dingin a chungthu an rêl a.
{27:2} Chuongchun ama chu khuopa keiin, Lârsâp Pilat hmaah an thuoi a.
{27:3} A'n mantirtu Juda chun Isu chu thiem naw an inchangtir ti a hriet phing leh a'n sìr a, tangka sawmthum kha thiempu lalhai kawlah a va thak kìr a.
{27:4} "Tu poi khom hril lo, thi dinga ka'n mantir kha ka lo thaw suol a nih" a ta. Anni ruok chun, "Chu chu kan ta dingin iem an leh? Nangin i chang chang changpui rawh" an tisan a.
{27:5} Chuongchun, tangka chu tempul sûngah a dèng lùt a, a fe a, a va'n awk hlum a.
{27:6} Thiempu lalhai chun tangka chu an làk a, "Hi hi tempul tangka bawma sie a thieng nawh, thisen man a ni si a" an ta.
{27:7} Chuongchun, an inrawn khawm a, mikhuol thihai phûmna ding bêlhemtu hmun inchawknaa hmang dingin an rêl a.
{27:8} Chu lei chu a nih chu hmun chu tu chena 'Thisen Hmun' tia an ko tâkna chu.
{27:9} Zawlnei Jeremi hmanga "A luong man dinga Israel mihai sak,Tangka sawmthum chu an lâk a;
{27:10} Lalpan thu a mi pèk angin,Bêlhemtu hmun manah an hmang a"tia hril chu a hung tlung tah a nih.
{27:11} Isu chu Lârsap hmaah a ngîr a, Lârsap chun, "Judahai lal i ni maw?" tiin an don a. Isun, "I ti annawm" a ta.
{27:12} Thiempu lalhai le upahai hêkna chu a ieng khom a don nawh.
{27:13} Chuongchun Pilatin, "An hêkna zozài che hi i hriet naw maw?" a ta.
{27:14} Nisienlakhom, Isun a don dêr naw a, an hêkna pakhat khom a don naw leiin Lârsap chun mak a ti hle a.
{27:15} Lârsap chun kût nia insuo dinga mipuiin tâng an hni taphot chu a'n suopêk hlak a.
{27:16} Chuong lai chun mi suola inthang pakhat Baraba an ti chu lung inah a'n tâng a.
{27:17} Chuongchun, mipui hung pung khawmhai kuoma chun Pilatin, "Tu am insuopêk lang cheu in nuom- Baraba am Isu, Krista an ti lem hi?" a ta.
{27:18} Thîkna leiin Isu chu a kutah an hung pèk suok a nih ti a hriet si a.
{27:19} Rorêlna thungphaa Pilat a la'n thung zing laiin a nuhmeiin, "Kha mi fel tak chunga khan ieng khom thaw naw rawh, voisun hin ama leiin mangah nasa takin ka tuor a nih" tiin thu a hung incha a.
{27:20} Nisienlakhom, thiempu lalhai le upahai chun Baraba insuoa Isu chu sukhlum dinga ngèn dingin mipui chu an thu hne a.
{27:21} Lârsapin, "A tu lem am insuopêk lang chêu in nuom a?" a ti nawk a.
{27:22} Anni chun "Baraba" an ta. Pilatin an kuomah, "Chuong an leh Krista an ti Isu hi ieng tin am thawng ka ta?" tiin a'n don a. An rêngin, "Kraws-ah hemde rawh" an ta.
{27:23} Lârsap chun, "Ieng leiin am? Iem a thawsuol a?" a ta. Nisienlakhom, mipui chun inring nawk zuolin, "Kraws-ah hemde rawh" tiin an khêk tuor tuor a.
{27:24} Pilat chun a khawk dèr ti a hmuin le buoina nasa lem suok el thei dinga a hriet leiin tui a lâk a, mipui hmaa chun a kut a sawp a, "Hi mi fel thisena hin ka'n thieng, nangnin in láw làw law ro" a ta.
{27:25} Mipui chun an rêngin, "A thisen maw chu keini le kan nauhai chungah um raw se" tiin an don a.
{27:26} Chuongchun, Baraba chu a'n suopèk a, Isu ruok chu a'n vuoktir a, hemde dingin a pêk suok ta a.
{27:27} Chu zoah Lârsap sipaihai chun Isu chu Praitorian-ahr an thuoi a, anni rawi po chun an ngîr huol a.
{27:28} A zakuo an hlìppèk a, kor fuol senduk an inhâktir a.
{27:29} A lallukhum dingin hling an inkuol a, an inkhumtir a. A kut chang tieng luong hmol an inchawitir a, a hmaah an dingthathuon a, "Chibai, Judahai lal" tiin nuizat bûrin an hmang a.
{27:30} Chun, chil an sàkkhum a, hmol chu an làkpèk a, a luah an vuok an vuok a.
{27:31} Nuizat bûra an hmang zo chun a zakuo chu an hlîppèk a, ama zakuo pangngai chu an inhâktir nawk a, kraws-a hemde dingin an thuoi tah a.
{27:32} An fe laiin lampuiah Kurini khaw mi, a hming Simon an hmu a, Isu kraws putpui dingin an man lui a.
{27:33} Golgotha, 'Lu ru hmun' an ti chu an va tlung a;
{27:34} chu taka chun dawn dingin uoiin, thil kha le pol an pêk a, a hang intem a, a dawn nuom naw a.
{27:35} An hemde zo chun a silfènhai chu thum vawrin an insem a.
{27:36} Chu taka chun inthungin ama chu an vêng a.
{27:37} Ama an hêkna thu, 'Hi hi Isu, Judahai lal a nih' ti ziek chu a lu chungah an târ a.
{27:38} Ama ruol chun suomhmang pahni an hemde ve a, a chang tieng pakhat, a voi tieng pakhat.
{27:39} Mi inlon hut huthai chun an lu thinin an biek el a,
{27:40} "Nang, tempul hi thieka ni thuma indin nawk theitu, insukdam rawh. Pathien Naupa i ni takzet chun kraws-a inthok khan hung tum ta la!" an ta.
{27:41} Chuong ang bokin, thiempu lalhai chun Dàn zirtirtuhai le upahai leh nuizatin,
{27:42} "Mi dang hman a sukdam hlak a, mani insukdam thei si lo! Israel lal a ni hi! Tuhin kraws-a inthokin hung tum sien, awi khom ei awi el rawi mawh!
{27:43} Pathien a ring annawm, Pathienin a nuom chun sansuok raw se chu, 'Pathien Naupa ka nih' a ti kha" an ta.
{27:44} Ama le an hemde suomhmanghai khomin chuong ang bok chun an ti-el a.
{27:45} Sùn dar sawmpahnia inthoka chawhnung dâr thum chenin khawvel pumpui a hung inthim ta vong a.
{27:46} Dâr thum vela chun Isu chu inring takin, "Eloi, Eloi, lama sabakthani" tiin a khêk suok a, chu chu "Ka Pathien, ka Pathien, ieng dinga i mi màksan am?" tìna a nih.
{27:47} A bula ngîr thenkhatin chu chu an hrietin, "Elija a ko a ni chu" an ta.
{27:48} Anni laia pakhat chu a tlân nghal a, sipon a lâk a, uoiin thûrah a'n chie a, hmolah a târ a, Isu chu indawntir a tum a.
{27:49} Mi dang chun, "Ngaisak naw rawh. Ama san dingin Elija a hung hrim am, en ei tiu" an ta.
{27:50} Isu chu inring takin a khêk nawk a, a thlarau an thla tah a.
{27:51} Chu char chun tempul puonzàr chu a chung tienga inthoka a hnuoi tieng chenin a'n thlêr suok a, simkhawlei a hung inhnìng a, lungpuihaihai an koi dar a.
{27:52} Thlànhai an hong a, mi thienghlim tam tak lo in tahai taksa khom keitho an ni tah a.
{27:53} A tho nawk hnung chun chuonghai chu thlàna inthoka hung suokin khaw thienghlima chun an lùt a, mi tam tak kuomah an inlâr a.
{27:54} Sipai za hotu le a rawihai, Isu vêngtuhaiin lirhnîng le thil hung tlunghai an hmu chun an ti èm êm a, " Hi pa hi Pathien Naupa a ni ngei el" an ta.
{27:55} Chu taka chun nuhmei tam tak, a rong bawla Galilia inthoka Isu hung zuituhai chu an um bok a, hla taka inthokin an thlìr a.
{27:56} Chuonghai lai chun Mari Magdalin hai, Jakob le Josefa nu Mari hai le Zebedai nuhmei khom an thang a.
{27:57} Zàn tieng chun Arimathai khuoa mi hausa pakhat, a hming Josefa, Isu zirtir laia thang ve chu a hung a.
{27:58} Ama chu Pilat kuomah a fe a, Isu ruong a hni a,
{27:59} Pilat chun a lo phalpèk a. Chuongchun, Isu ruong chu Josefa chun a'n hlawm a, puon zâi inhmi fai takin a tuom a,
{27:60} ama thlân thar, lung ker kuoka chun a'n zâl a, thlàn kotkhàr chu lung lien takin a khâr a, a fesan tah a.
{27:61} Chu taka chun Mari Magdalin le Mari khom an um ve a, thlàn zawna chun an inthung a.
{27:62} A zing, Sabat ni chun thiempu lalhai le Farisaihai chu a honin Pilat kuomah an fe a,
{27:63} "Pu, Hlêmtu khan a dam laiin, 'Ni thum hnungah tho nawk ka tih' a ti kan hriet zing a.
{27:64} Chuleiin, thlân chu ni thum ni chena vêng tha dingin thu pe rawh. Chuong naw chun a zirtirhaiin ama chu inru hmangin, vàntlâng kuomah mithi laia inthokin a tho nawk tah ti hlauh rawi an ta, hlêmna nuhnung lem chu a hmasa nêkin tha naw nawk zuol a tih" an ta.
{27:65} Pilatin an kuomah, "Vêngtu sipaihai thuoi unla, thlân chu a him thei dàn taka in hriet angin invèngtir ro" a ta.
{27:66} Chuongchun an fe a, thlàn lungkhàr chu an inchik a, vêngtuhai chu an invèngtir tlat a.
{28:1} Sabat zo, Pathienni tûk, khuo a var tawmin Mari Magdalin le Mari dang chu thlân en dingin an fe a.
{28:2} Lir nasa takin a hung inhnìng a, Lalpa vàntirko vàna inthokin a hung tum a, lungkhàr chu a hung inhlum son a, a chungah chun a thung a.
{28:3} A'n lang dàn chu kawlphe ang a na, a silfènhai chu vûr angin a vâr a.
{28:4} Vêngtu sipaihaiin ama chu an ti êm leiin an inthin hawp a, an thidang a.
{28:5} Vàntirko chun nuhmeihai chu a biek a, "Ti naw ro, Isu an hemde kha in zong a nih ti ka hriet.
{28:6} Hi taka hin a um ta nawh, a hril tah ang khan a tho nawk tah. A zàlna hi hung en ta u
{28:7} Chuleiin, fe nghal unla, a zirtirhai kuomah, 'Mithi laia inthokin keitho a ni tah a, Galili ramah a lo fe hmasa ding a na, chu taka chun ama chu hmûng in tih' ti ro. Ngai ta u, ka hril ta chêu hi" a ta.
{28:8} Ti le lawm êm êm pumin thlàna inthok chun inhmaw takin an suok a, zirtirhai hril ding chun an tlàn kìr a.
{28:9} Isun anni chu a'n tuokpui thut a, "Chibai" a ta. Chuongchun, an va hnai a, a ke chela kûnin an chawibiek a.
{28:10} Chun, Isun an kuomah, "Ti naw ro. Fe unla, Galili rama fe dingin ka unauhai kha va hril ro, chu taka chun mi hmûng an tih" a ta.
{28:11} Lampuiah nuhmeihai an la thang mèk lai chun vêngtu thenkhat chu khawpuiah an va lùt a, thil hung tlung po po chu thiempu lalhai kuomah an ripawt a.
{28:12} Thiempu lalhai le upahai an inrawn zo hnung chun thaw dàn ding an phierrùk a. Vêngtu sipaihai chu tangka tam tak an pèk a.
{28:13} Chun. an kuomah, "Zanah zirtirhai an hung a, kan in kârin an lo inrùk hmang a nih' tiin hril ro.
{28:14} Chun, Lârsapin a lo hriet pal a ni khomin ama chu suklungawi kan ta, buoi sa ve lo dingin siem kan ti cheu" an ta.
{28:15} Chuongchun, tangka chu an lâk a, an ti ang tak chun an hril thang a. Chu tienami chu tu chen hin Judahai lai an la hril dar tah pei a nih.
{28:16} Chuongchun, zirtir sawm le pakhathai chu inhmùna dinga Isun a hril, Galili rama tlâng pakhat a chun an fe a.
{28:17} Ama an hmu chun an chawibiek a; a then ruok chun an la ringhla deu a.
{28:18} Isun anni chu a hung pan a, a biek a, "Hnuoi le vàna thuneina po po pêk ka ni tah.
{28:19} Chuongchun fe unla, hnam tin zirtirah siem unla, Pa le Naupa le Thlarau Thienghlim hmingin baptis un la, thu ka pèk po po cheu hi zawm dingin zirtir ro
{28:20} Chun, kei in kuomah kumkhuoin, hun tawp chen khomin, um zing ka tih" a ta.
