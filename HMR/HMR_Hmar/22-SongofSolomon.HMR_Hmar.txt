{1:1} Hienghai hi hla thlang khawm,
{1:2} Mi fawp rawh, i hmûr ngei khan,I hmangaina a thlum lem, uoiin nêkin.
{1:3} I rim a va hang inhnik de aw!I hming khomin lunglai a kuoi!Dit naw che ruol an ni nawh, lànuhan.
{1:4} Mi thuoi la, sawt riel loin,Lal pindana chun mi thuoi rawh.Kan hlimna le lawmna i nih,I hmangaina kan kùrpui, uoiin sîngin.An hlut che hi an thaw dik ngei!
{1:5} Aw Jerusalem lànuhai,Ka hànga chu ngaino ka bei;Kedar puon in ienga hàng,Solomon puonzâr ienga nal ka nih.
{1:6} Ka hàng leiin mi iei naw rawh,Ni intèng em hàng ka ni hi.Ka tâhai an lungsen leiin,Grèp huon an mi'n vêngtir a,Ka'n tuoi nam hman ve naw a nih.
{1:7} Mi hril rawh, aw ka hmangai,Khaw la'm i ran ruol intlattirin,Sùn lai khaw la'm i'n chawltir hlak?Ieng leiin am hmai inkhumin,Mi ran ruol lai ka zong ding che?
{1:8} I hriet naw chun, aw nang hmêltha,Minu po po sîng zotu,Beram ruol hniekhnung zui la,Berampuhai bûkthlàm sìrah,I kèltehai hung intlattir rawh.
{1:9} Faraw tawlailir keitu sakor la tuoi,I ieng ngei maw, aw ka hmangai!
{1:10} I bieng no le i nabê an inhmè,I ring mawitu lunghlu par sing seng leh.
{1:11} Tangkaruo tle senga bel mawi,Rangkachak thi siempêk ka ti chê.
{1:12} Laikhumah ka lal a zâl a,Ka hriek rimtuiin in sûng a sip.
{1:13} Ka tânga inbei ka hmangai hi,Ka ta din beraw bawmpui a nih.
{1:14} Ka hmangai hin a ieng ngei maw,Engedi huona henna pâr vul lai.
{1:15} I mawi chuong ie, aw ka hmangai,I sakhmèl a mawi chuong ngei!I sîngmitin thûva sîngmit a ieng.
{1:16} I nal ngei maw, aw ka lungrun,Ka lung i va hang dum ngei aw!Ei zàlna sawl hring nghiel chenin.
{1:17} Mi zàr khumtu sidar thing leFâr thing zàrhai chen khom an mawi!
{2:1} Kei hi Saron raws pâr ka nih,Phaizawla lili pâr vul chu.
{2:2} Hling buk laia lili ieng hi,Ka hmangai chu a nih, lànuhai lai.
{2:3} Ka hmangai chu vâl ruol lai hin,Ngaw kara epul kung ieng a nih.A zâr hnuoiah hlimin ka chawl,A rà a thlum, ka ta dingin.
{2:4} Ruoithèna hmunah a mi thuoi a,A mi hmangaina puonzâr a khài.
{2:5} Grêp beiin mi sukhrât la,Epul theiin mi sukhar rawh,I zùna inuoi ka ni hi!
{2:6} A kut voi tieng ka lukham a,A kut chang tiengin a mi kuo.
{2:7} Aw Jerusalem lànuhai,Ram zuktuoi le zukpui sâlin,Kan inkâra hmangaina hin,Dit tawk a ngà hmâ khat chu,Inther lo dingin ka ngèn cheu.
{2:8} Ka hmangai rawl ri ka hriet,En ta, saw a hung mèk ie!Tlânghai a hung zuon khûm a,Muolhai a tlàn khel zung zung.
{2:9} Zuktuoi anga hrât ka hmangai chu,En ta, bang phènah a ngîr;Tukver a'nthok a hung bi a,Zawngdaikal awnga inthokin.
{2:10} Ka hmangai chun a mi biek.Ka hmangai, ka enchim lo,Tho la, mi hung zui raw khai.
{2:11} Thlasik hun a liem ta a,Khuongruo sûr khom a rè tah.
{2:12} Hnuoiin pàr a hung insuo a,Sîrvahan zâi hlâ an rem a,Thûva zâi ri khom ei hriet tah,Ei ram muol le tlânga hin.
{2:13} Theichang an inbàl tan a,Grêp khom an hung pâr vul a,A rim a va'n hnik ngei de!Tho la, hung rawh, ka hmangai,Ka enchimlo, hung raw leh.
{2:14} Suonglung kak kàra inbî,Aw ka thûva hung suok rawh;I hmêl mawi mi'n hmutir la,I rawl mawi mi'n ngaitir rawh.
{2:15} Mi manpêk ro, sihal le a tehruoihai,Kan grêp vul lai an sukram hmain.
{2:16} Ka hmangai chu ka tâ a na,Kei khom ka hmangai ta ka nih.Lili pâr lai a ran ruol a'n tlattir.
{2:17} Khawfing a hung chat hma, Zân thim a'n kieng hma ngei hin,Hung kîr ta rawh, aw ka hmangai,Zuktuoi anga hrâtin hung tlàn rawh,Bether tlànga sakhi tuoi anga hràtin.
{3:1} Zàn khuo'n ka laikhum zawlah,
{3:2} Tho ka ta, khawpui fangin,Kotthlêr le tuol zawla chun,Ka hmangai chu zong ka tih.Ka zong vel, ka tong si nawh.
{3:3} Khawpui kan kuola invàk,Zàn vêngtuhai ka hmu a,"Ka hmangai in lo hmu am?"Tiin anni ka'n don a.
{3:4} Anni rawi ka pêl charin,Ka hmangai chu ka hmu tah.Ka kuo a, inthla naw ning,Ka nû in, mi pâitu pindanah,Ama ka thuoi lût hmâ khat chu.
{3:5} Aw Jerusalem lànuhai,Ram zuktuoi le zukpui sâlin,Kan inkâra hmangaina hin,Dit tawk a ngà hmâ khat chu,Inther lo dingin ka ngèn cheu.
{3:6} Thlalêra inthoka hung,Meikhu ngìr ang saw tu'm a na? Beraw le rimtui an nam rum rum a, Sumdawnghai phur hmuihmer rim leh.
{3:7} En ta, Solomon tawlailir a nih.Israel pasaltha le râlhrât ngot,Mi sawmrukin an zui saw!
{3:8} An rêngin kawlhnâm an chawi,Indo thiem mi vong an nih;An ngûm sìrah kawlhnâm an pài,Zàn tiuma invèngna dingin.
{3:9} Lal Solomon chuongna chu,Ama ta dinga a siem a na,Lebanon thinga siem a nih.
{3:10} A ban chu tangkaruoa siem,A chung khum rangkachaka chei,A thungna puon senduka tuom,A sûng chu Jerusalem lànuhan,Uluk taka an chei a nih.
{3:11} Hung suok ro ie, Zaiawn lànuhai,Solomon hi hung hmuok ro khai,A nu'n lallukhum a'n khumtir ie,A thâi lâk ni, a hlimna nia hin.
{4:1} I hmêl a tha, aw ka hmangai,I va hàng nal ngei de aw!I hmai dier phèna i sîngmit khan,Thûva sîngmit a va ieng ngei!Gilead tlânga hung thlà kèl ruol,I bàsamin a ieng ngei ie!
{4:2} Beram ruol hmul vaw zo a,An insil fâi hlim angin,A var sieu el, i hâhai chu!A va hang kopkim ngei de,A mel hrim khom a um nawh.
{4:3} I hner senin zozàm a ieng,I bàu chàng a va mawi ngei!I hmai dier phèna i bienghai khan,Theibufai phel an va ieng ngei!
{4:4} I rîngin a ieng, Davida kulbing sâng,Râlthuom siena dinga siem chu;Chu chun phaw sângkhat an sie a,Râl hrât khawkhènghai phaw ngei chu.
{4:5} I tâng vûm mawi inthieng that chun,Lili buka tla dûn riel riel,Zukte phîr an ieng ngei ie!
{4:6} Khawfing a hung chat hma ngei,Thimna a'n kieng hma ngei hin,Beraw tlânga chun fein,Rimtui muolah fèng ka tih.
{4:7} I tha zo ngei, ka hmangai chu,I va hang tha famkim ngei aw!
{4:8} Hung rawh, Lebanon tlânga inthokin,Lebanon tlânga inthok ngei chun,Tum thla dûn ei tih ka lungdi;Amana tlâng sìpa inthoka tumin,Keipui le keitehai tuol lêngna,Senir le Hermon tlâng sìpa inthokin,Zuk tum thla riel riel ei ti khai.
{4:9} Aw ka rohlupui le ka lungdi,Ka lunglai hluo zotu i nih;Lunghlu thi rîngah hli a,Mit sìra i mi ât zauh khan,Ka lungril i'n rûk hmang vong.
{4:10} Ka rohlupui le ka lungdi,I hmangaina hi a hlimum de!oiin nêk daiin i hmangaina chu,A lo va hang hlimum nasa de!Rimtui dang po po sîngin,I rimtui chu a rimtui lem.
{4:11} I bàu suok a thlum, ka lungdi,Khuoi thlâra far thla angin.I lei hnuoi a'nthok khuoizu leBawngnènè an hung far thla.I silfèn rimtuizie chu,Lebanon rim ang a nih.
{4:12} Aw ka rohlupui le ka lungdi,Huon humhal tlat ang i nih,Tui hnàr inhuon khum ang leTuikhur khàr tlat ang el chu.
{4:13} I huona chun theibufai,Kûr thlek thlukin a rà a,Henna le nard rimtui a tam,
{4:14} Nard kung le safrona kung hai,Mafu rimtui le thingzungthak,Rimtui thing chi tinrênghai,Beraw le aloi rimtui,Rimtui tha tak po po leh.
{4:15} Nang chu huona tuikhur tha,Lebanon tlânga inthoka hung,Zo tuiin a chawm ang chu i nih.
{4:16} Nang hmar thli hung inthok la,Nang sim thli hung inthok bok la,Ka huon tieng hung hràng unla,Ka rimtui inlêng suok raw se;Ka hmangai chu ka huonah hungin,A thei dú dù hung tlàn raw se.
{5:1} Ka huona chun ka hung lût ie,Aw ka rohlupui le ka koplaidi,Ka beraw le rimtuihai la khawmin,Ka khuoithlâr ka fâk, a khuoizu pumin;Ka uoiin ka dawn, bawngnênè leh.Fa ro, aw ruolhai, dawn ro,Khop takin dawn ro,Aw lungchimhai.
{5:2} Ka zâla chu ka la meng zing,Chu, ka hmangaiin kot a kik chu!Mi hongpêk rawh, ka rohlupui,Ka hmangai thûva le ka soiselbo,Zàn daidawin ka lu a far hu a,Ka sam khom a'n dap zo tah.
{5:3} Ka silfên ka hlîp ta a,Ka'n chei nawk ding am a ni?Ka kè khom ka sawp ta a,Ka sukbal nawk di'm a ni?
{5:4} Kotkhâr chu hung hong tumin,Ka hmangai chun a hung pur,Ka lung a'n chawmchawrok a.
{5:5} Ka zuong tho, kot hong dingin.Kot kalna ka hong lai chun,Beraw'n ka kut a far a,Ka kutpha chungah a luong,Kotkhâr kalna chunga khom.
{5:6} Ka hongpêk, ka hmangai chu,Sienkhom a um ta si nawh!Lam ang a hang lêt el chu,Ka lung a va na de aw!Ka zong ruoi a, ka tong si nawh.Ka ko khèk a, a mi don nawh.
{5:7} Khawpui kan kuola invâk,Zàn vêngtuhan an mi hmu a,Mi vawin an mi'n hliem a,Zàna kul vêngtuhai chun,Ka silpuon an mi làkpèk.
{5:8} Aw Jerusalem lànuhai,Ka hmangai in lo hmu chun,A zùnah kan uoi a nih,Ti mi hung hrilpèk hràm ro.
{5:9} Minu laia tha chungchuong,Mi nêkin i hmangai chu,Iem a that bîkna a um?Iem a that bîkna a um,Chuong lawma i ngên el chu?
{5:10} Ka hmangai tha sen sier chu,Sângsawm chunga lêng a nih.
{5:11} A thlungluin rangkachak a ieng,A bàsam inkir mawi tak chu,Vaàk anga dum tle seng a nih.
{5:12} A mitin thûva sîngmit a ieng, Nènètuia insil hlim hlol,Vadungte kama tla thûva,A mita lunghlu thieng bel ang chu.
{5:13} A bieng chu hlo rimtui hmun,Rimtui innam zing ang a nih.A hmùr chu lili pâr ang a na,A thuok beraw rimtui ang a nih.
{5:14} A bân chu rangkachak tluon,Krisolit lunga phun ang a na,A taksa chu sai ha nawt nam,Safir lunga cheimawi ang a nih.
{5:15} A kehai chu sailungvâr tluon,Rangkachak hlîr thuta phun ang a na,A hmêlhmang chu Lebanon tlâng leA sidar thing tha tak ang a nih.
{5:16} A bàu a thlum ngawi ngawi a,Iengkimah ditumnaa sip a nih.Aw Jerusalem naunuhai,Ama hi a nih ka hmangai chu, Ama hi a nih ka ruol chu.
{6:1} Minû laia hmêl tha chungchuong,I hmangai khaw la'm a fe ta a?Kan zongpui theina ding chein,I hmangaiin khaw tieng am a pan?
{6:2} Ka hmangai a huonah a fe thlàk,Rimtui chìngna hmuna chun,A ran ruolhai intlattir ding leLili pâr hai lawr khawm dingin.
{6:3} Ka hmangai tà chu ka ni a,Ka hmangai khom ka tâ a nih,Lili bila ran ruol intlattirtu chu.
{6:4} Ka hmangai i mawi, Tirza khuo iengin,I ditum bèk bèk, Jerusalem iengin,I ropui, puonzâr khai pheisen ruol iengin.
{6:5} I sîngmit la kîr rawh, ka laka hin,Ka dol zor chieng ta êm el.Gilead tlânga tla diel diel kel ruol,I basamin a ieng ngei ie!
{6:6} Beram ruol hmul vaw zo a,An insil fai hlim lai chu,An ieng ngei ie, i hâhai chun!Mani koppui an nei seng a,A mala tla fâl an um nawh.
{6:7} I hmâi dier phèna i bienghai khan,Theibufai phel an va ieng ngei!
{6:8} Lalnu sawmruk, hmei sawmriet,Lànu thienglâm tam tak ka nei a,
{6:9} Sienkhom ka thûvate, soiselbo hi,A tha chungchuong bîk a nih,A nû nau mal, a hringtu duot hlawnu hi.A hmutu lànuhan, "Hamthanu" an ta,Lalnuhai le hmeihaiin an inpâk.
{6:10} Zîng ni zung mawi ienga hung var,Sorthlapui ienga eng no nghiel,Turnipui ienga var phût el,Puonzâr khài pheisen ruol ienga ropui kha,A tu tak am ni tang a ta?
{6:11} Ruon chi hrang hrang bilah ka zu fe a,Thâla varuoma thil inder thar hai,Grêp inder thar le theibufai pâr en dingin.
{6:12} Ka hriet naw kârin ka tawlailir chungah,Ka hmangai tàngah ka lo inbei dai si!
{6:13} Aw Sunam lànu, hung kîr rawh,Hung kîr rawh, hung kîr nawk hràm rawh,I sakhmèl kan hmu nawk theina dingin. (14) Ieng leia Mahanaim làm ang hiel a,Sunam lànu hi in hmu nuom am a na?
{7:1} I fukè le pheikhok an inhmè,I mawi ngei ie, lal nau lànu;I mal mûmin lunghlu a ieng,Themthiem kut suok ngei chu.
{7:2} I lâibûin berbu a ieng,Uoiin thaa sung sip zing chu.I phìngin bu vûm a ieng,Lili pâr hmuna sung vûm chu.
{7:3} I tâng vûmin zukte phîr a ieng,Zuk la tuoi hring ngei el chu.
{7:4} I rîngin saiha kulbing sâng a ieng,I mitin Bath Rabim kota Hesbon dîltè.I hnârin Lebanon kulbing sâng a ieng, Damaska tieng nghaa ngîr chu.
{7:5} I thlungluin Karmel tlângpui a ieng,I bàsam thlai mawi dum tle seng chu,Lalin a tuor zo lul naw a ni hih!
{7:6} Aw hmangai, dit i va um ngei,I mawinan lunglai a hnèm hlie hlie!
{7:7} I duongkai a tha, tûm thing iengin,I tàng vûmin thei bawr an ieng.
{7:8} "Tûm thinga chun lawn tung ka ta,A raa chun intûl ka tih" ka ta.I tâng chu grêp rà bawr ieng a na,I thuok epul rim ang hiem a na,
{7:9} I bàu uoiin inhnik tak ang a nih.Ka dittak bàu le ha kâra chun,Uoiin luong thla dèl dèl raw se.
{7:10} Ka hmangai tà ka ni a,A lunglai khamtu ka nih.
{7:11} Aw ka hmangai, hung raw leh,Ram hnuoiah lêng vel ei ta,Thingtlâng khuoa son riek ei tih.
{7:12} Zîng hmânga inthok suokin,Grêp huon dâm sir ei ta,Grêp kumumin an pàr ta'm,Ti dâm va thlîr dûn ei ta,Theibufai vul lai thlîr ei ta,Chu chun inhlàn ka che, ka hmangaina.
{7:13} Zawlaidi rim a'n nam rem rem,Ei kot bulah thei inhnik tinrêng,Lo thar le a hmin zûmhai ka sie,A hmin thâ thà kha aw ka dittak,I ta dinga ka khèk a nih.
{8:1} Ka tapa, nènè ka'n tawmpui chu ni la,Tuola ei intuok lai khom khan,Fawp chot nghal ka ti che a,Tu khomin mi dem naw nih.
{8:2} Ka nû pindan rilah thuoi ka che,Iengkim mi zirtirtu kuoma chun,Uoiin rimtui tul ka ti che,Ka theibufai hnîng ngei el chu.
{8:3} I kut voi tieng lukham ka ta,I kut changin mi kuong i tih.
{8:4} Aw Jerusalem lànuhai,Kan inhmangaina hin dû tawk,Amaa a ngà hmâ khat chun,Hawl tho lo dingin ka ngèn cheu.
{8:5} Tu am a na a ngaizawngpa innghâi a,Thlalêra inthoka hung tung hi?Epul zâr hnuoiah ka kei har che a,Chu taka chun i nu'n a pai tan che a,Chu taka bok chun nau ha se tuorin,A hung hring suok che a ni kha.
{8:6} I lunglaiah suoi ang mi nam la,I bânin mi chel tlat bok rawh;Hmangaina hi thìna angin a hrât a,A thîkthu khom thìna tluka sie a nih.Mei angin a chok puot puot a,LALPA meipui ang top a nih.
{8:7} Hmangaina chu tui tam taka,Bur hlum thei a ni naw a,Tuipui khomin a chìm hlum thei nawh.Miin a hausakna po po sêngin,Hmangaina hi inchawk tum sien,Mi nuizatbûr chauh hlawng a tih.
{8:8} Farnu tleirawltè kan nei a,A tâng khom a la'n bàl naw a,Inlèng a nei ve pha leh,Ieng am kan thawpek ta ding?
{8:9} Kul bang dâm chu lo ni sien,Tangkaruo kulbing bawlpêk kan ta,Kotkhâr dâm lo ni sienla chu,Sidar thingin tuom mawi kan tih.
{8:10} Ka nih annawm, kul bang chu,Ka tângin kul bang pawng a ieng;Ka hmangai sìngmita chu,Lung sukawitu ka ni hi.
{8:11} Baal Hamon-a a grêp huon chu,Solomonin mi a'n sàntir a,A sântu sengin chêng sângkhat,Sàn man an pêk ding a nih.
{8:12} Ka grêp huon chu ka tâ a na,Sângkhat chang rawh, aw Solomon,Huonpuhaiin zahni chang sien la.
{8:13} Nang, huona chêng hlak lànu,I rawl ngâi phàkhai chu an vàngnei!Kei khom mi'n ngàithlâktir ve rawh.
{8:14} Hung inhmaw rawh, ka hmangai,Zuktuoi anga hrâtin hung tlàn rawh,Rimtui tlânga sakhî tê anga hrâtin.
