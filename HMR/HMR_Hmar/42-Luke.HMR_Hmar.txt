{1:1} Eini laia thil hung tlung tahai chanchin, a tîra inthoka mit ngeia hmutuhai le a thu tlâng insampuituhaiin an mi hril sawng ang thlap khan mi tam takin ziek an tum ta hlak a.
{1:2} Chuleiin Theofil inzaum tak, a bula inthokin iengkim kei khomin fimkhur takin ka sui ve a,
{1:3} chanchin indot thlapin ziekpêk lang che thain ka hriet a,
{1:4} kha hmaa thu an inchûktirhai che kha a'n dikzie i hriet theina dingin.
{1:5} Judai rama Heroda a'n lal laiin Abija pawla mi thiempu pakhat, a hming Zakari a um a, a nuhmei Elizabet chu Aron thlaa mi bok a nih.
{1:6} An nupa chun Pathien mit hmua mi fel, soisêlboa Lalpa thupèkhai le Dàn po po zawm hlak mi an nih.
{1:7} Nisienlakhom, Elizabet chu a ching leiin nau an nei naw a, upa tak an ni vé vè tah a.
{1:8} Anni pawl rongbawl huna Pathien hmaa thiempu sin Zakari-in a thaw lai chun, thiempuhai thaw dàn pangngai angin,
{1:9} Pathien Tempul sûngah lût a, rimtui rawtu ding thum vawra an en hlak chu a chungah a tla a.
{1:10} Rimtui raw hun a hung tlung chun inkhawmhai po po chu tuolah an tongtai a.
{1:11} Chun, Lalpa vàntirko a hung inlàr a, rimtui rawna maichàm chang tieng a ngîr a.
{1:12} Zakariin a hmu chun a'n ching zok a, a ti êm êm a.
{1:13} Nisienlakhom vàntirko chun, "Zakari, ti naw, i tongtaina kha hriet a na, i nuhmei Elizabetin nau pasal neipêk a ti che a, a hmingah Johan i sak ding a nih,
{1:14} Ama chu i hlimna le lawmna nîng a ta, a hung pieng leiin mi tam tak khom lawm bok an tih.
{1:15} Lalpa ngaiah mi lien nîng a ta, uoiin le zu hrim hrim dawn ngai naw ni a, a pieng hmaa inthokin Thlarau Thienghlimin sip a tih.
{1:16} Israel mihai laia tam tak chu an Lalpa Pathien kuom tieng hung thuoi kîr a tih.
{1:17} Elija thlarau le thilthawtheina putin, Lalpa ta dinga mihai buotsai dingin Lalpa hma hung lawk a ta, pahai lungril chu an nauhai tieng innghattir a ta, mi kawmawhai chu mi fel varna inputtir a tih" a ta.
{1:18} Zakari chun vàntirko kuomah, "Chuong chu thil ni thei am a nih? Kei hlak putar ka ni ta a, ka nuhmei khom a upa ta hle si" a ta.
{1:19} Vàntirko chun, "Kei hi Gabriel, Pathien hmaa ngîr hlak ka na, be ding che le hi thu lawmum hi i kuoma intlun dinga tir ka nih.
{1:20} Ngai ta, a hun taka thil hung tlung ding thu ka hril che hi i ringhlà leiin a hung tlung hma po chu to zingin um i ta, tong thei bok naw ti nih" a ta.
{1:21} Chuong lai chun Zakari chu mipuiin an lo nghâk thup a, tempul sûnga chuong chen chen a um chu mak an ti hle a.
{1:22} A hung suok chun an kuomah ieng khom hril thei loa kut zaizira a biek tawl leiin, Tempul sûngah inlàrna a hmu a nih ti an hriet a.
{1:23} A rongbawl hun bituk a zo chun in tieng a'n lawi a.
{1:24} Chu hnunga chun a nuhmei Elizabet chun nau a hung pai a, thla nga sûng tuol suok loin inah a'n khum a.
{1:25} "Mi laia ka hming siet inkhumna dingin Lalpan ditsakna mi'n entirin ka chungah hieng hin a thaw a nih" a ta.
{1:26} A thla ruknaa chun Galili rama khuo pakhat Nazaret an tia um nunghàk thienglâm pakhat kuomah Pathienin vàntirko Gabriel a tir a.
{1:27} Chu nunghàk thienglâm chu a hming Mari a na, Davida thlaa mi Josefa nuhmei huol lai a nih.
{1:28} Vàntirko chu Mari kuomah a fe a, "Chibai, vochuom, Lalpa i kuomah a um" a ta.
{1:29} A thu hril chun Mari chu a suklungzing êm êm a, a chibai dong chu ieng lei tak am nîng a ta ti a ngaituo a.
{1:30} Vàntirko chun, "Ti naw, Mari, Pathien ditsak i nih.
{1:31} Ngai rawh, nau pâi i ta, nau pasal nei i ta, a hmingah Isu i sak ding a nih.
{1:32} Ama chu mi ropui tak nîng a ta, Chunghnungtak Naupa tîng an tih. Lalpa Pathienin a thlatu Davida lalthungpha chu pêng a ta,
{1:33} Jakob thlahai chungah chatuonin inlal a ta, a ramin kin ni nei naw nih" a ta.
{1:34} Mari chun vàntirko kuomah, "Chuong chu iengtin am ni thei a ta? Nunghàk thienglâm ka la ni si a"a a ta.
{1:35} Vàntirko chun a don a, "Thlarau Thienghlim i chungah hung tlung a ta, Chunghnungtak thilthawtheina chun hliekhûng a ti che. Chuleiin, nau hung pieng ding chu mi thienghlim Pathien Naupa tîng an tih.
{1:36} Chun, ngai ta, i zuorpuinu Elizabet, a ching an ti hlak khomin tar hnungin nau pasal a pâi a, tu hi a thla rukna a ni tah.
{1:37} Pathien ta dingin thaw thei naw ieng khom a um nawh" a ta.
{1:38} Mari chun, "Ngai ta, Lalpa suoknu ka nih, i hril ang peiin ka chungah tlung raw se" a ta, chu phing leh vàntirko chun a màksan tah a.
{1:39} Chu hun lai bok chun Mari chu a'n siem a, Judai rama thingtlâng khaw pakhat tieng inhmaw takin a pan ta vang vang a.
{1:40} Zakari in a hang tlung a, Elizabet chu chibai a bûk a.
{1:41} Mari chibai bûkna rawl a hriet char chun a phìnga naute chu a chàng a. Elizabet chu Thlarau Thienghlimin a sip a, inring takin,
{1:42} "Nang hi nuhmei po po laia hamtha tak i nih; i rîla rà khom a hamtha.
{1:43} Ka Lalpa nû meuh ka kuomah a hung el ta hi ieng ang lawma ditsakna ropui am an ta leh!
{1:44} Ngai ta, i chibai bûkna rawl a hriet charin lawm leiin ka phing sûnga naute khom a'n châwm an son naw!
{1:45} Lalpan a kuoma thu a hril tlung ngei dinga ringtu chu a hamtha" a ta.
{1:46} ,Mari chun,"Ka thlain Lalpa a chawimawi a,
{1:47} Ka thlarau khom ka Sandamtu, Pathien chungah a hlim bêk bêk.
{1:48} A bawinu tlawm tak a ngaisak leiin,Tuta le ruolthar peihai khomin,Hamthanu mi ti ngêi an tih.
{1:49} Mi Ropuitak khan thil ropui tak,Ka ta dingin a mi thawpèk a,A hming khom a thienghlim a nih.
{1:50} A lungsietna chu suon thar peiah,Ama tituhai chungah um zing a tih.
{1:51} A bânin thil ropui tak a thaw a,Lungrila chapohai a vai dar a,
{1:52} Lalthungphaa inthunghai chu,An thungphaa inthokin a pei a,Mi hnuoihnunghai a dom sâng a;
{1:53} Phingtâmhai chu thil thaa hrai tlaiin,Hausahai chu kut ruokin a'n tîntir a,
{1:54} A tiem zangaina chu vong zingin,A siehlaw Israel chu a thangpui a;
{1:55} Chu chu ei thlatuhai kuoma a tiem,Abraham le a thlahai po po kuoma,A kumkhaw thu tiem a ni si a"a ta.
{1:56} Mari chu thla thum lai Elizabet kuomah a châm hnungin a in tieng a kîr nawk tah a.
{1:57} Elizabet nau nei chu a hun tah a, nau pasal a nei a.
{1:58} A tuolbawmhai le a laichinhaiin Lalpan a lunginsietzie an hrietin an lawmpui hle a.
{1:59} A ni riet ni chun naute ser tan dingin an hung inkhawm a, naute hmingah a pa hming Zakari sak an tum a;
{1:60} sienkhom a nu chun, " Ni lo e. Johan ti sak lem ding a nih" a ta.
{1:61} Anni chun, "In laichinhai lai tu khom hi hming put hi an um nawh" an ta.
{1:62} A naupa hming dinga a dit chu kut zàizirin a pa chu an indon a
{1:63} Ama chun lung lekha a hni a, chu taka chun "A hming chu Johan a nih" tiin a ziek a, an rêngin mak an ti hle a.
{1:64} Chuongchun thawklekhatin a lei le bau a hung insùt a, a hung tong suok a, Pathien a'n pâk a.
{1:65} An tuolbawmhai chu maktiin an sip a, chuong thilhai chu Judai ram thingtlàngah a'n thang suok a.
{1:66} A hre taphot chun maktiin, "Chu naute chu iengtin takin am a la hung um ding maw?" an ti huoi huoi a. Lalpa kut chu a chungah a um a.
{1:67} A pa Zakari chu Thlarau Thienghlimin a sip a, a hrillawk a:
{1:68} "Lalpa, Israel Pathien chu inpâkin um raw se,A mihai ditsak taka a hung intlan leiin.
{1:69} A siehlaw Davida sûngkuoa inthokin,Ei ta di'n Sandamtu ropui a'n din,
{1:70} Tiena zawlnei thienghlimhai baua,A lo hril tah ang ngei khan,
{1:71} Ei hmêlma le mi theidatu hai laka Mi sanhimtu ding chu.
{1:72} Ei thlatuhai a lunginsietzie a suklang a,A thuthlung thienghlim chu a hriet zing a,
{1:73} Ei pu Abraham kuoma a tiem angin,Ei hmêlmahai lakah mi san a,
{1:74} Ti dêr loa ama rong bawl a,Ei dam sùng po thienghlim le fela,
{1:75} A hmaah ei um theina dingin.
{1:76} Nang chu Chunghnungtak zawlnei,Tiin an ko ding che a nih, Bawipu;Lalpa lampui chu buotsai dingin,A hmaah i fe hmasa ding a ni si a,
{1:77} An suolnahai chu ngaidama A la sandam dingzie thu chu,A mihai kuoma inhriettir dingin.
{1:78} Ei Pathien zangaina innêm tak leiin,Chunga ni suok chun mi hung sir a tih:
{1:79} Thim hnuoia inthunghai le Thìna hlima chênghai sun var a,Thlamuongna lampuiah mi thuoi a,Muong taka kal mi'n chawitir dingin"a ta.
{1:80} Naute chu a hung inthang lien pei a, thlarau tieng a hung puitling deu deu a; Israelhai lai tlâng hrieta a hung inlang hma chun thlalèrah a khawsa zing a.
{2:1} Chuong lai chun Kaisar Awgasta chun Roman lalram po poah intiemna nei dingin thu a'n suo a.
{2:2} Hi hi Suria ram lârsâpa Kuirini a thang sùnga intiemna hmasa tak chu a nih.
{2:3} Chuongchun, mi tin chu mani tobul khuo sengah hming ziek dingin an fe a.
{2:4} Josefa khom Davida sûngkuo le a thlaa mi a ni leiin, Galili ram Nazaret khuoa inthokin,
{2:5} a nuhmei huol lai Mari, nau pai inhlà tak leh chun Judai rama Davida khuo Bethlehemah hming ziek dingin an fe a.
{2:6} Chu taka an um lai chun a nau nei a hung hun ta a, nau lutìrah nau pasal a nei a.
{2:7} Puonin a tuom a, khuolbûkah an inleng ve naw leiin ranthlêngah an inzâltir a.
{2:8} Chu lai ram khaw dâia chun berampuhan an beramhai an vèng a, zànah an riek ngha a.
{2:9} Chun, Lalpa vàntirko an kuomah a hung ngìr a, Lalpa ropuinain an vêl a hung sunvar phût a, an ti êm êm a.
{2:10} Vàntirko chun, "Ti naw unla, ngai ro, mi tin ta ding chanchin tha lawmum bêk bêk ka hung intlun cheu a nih.
{2:11} Voisun hin in ta dingin Davida khuoah Sandamtu a pieng tah, Lal Krista chu.
{2:12} Hi hi in ta dinga inchikna nîng a tih: naute, puona tuom, ranthlènga zâl hmung in tih" a ta.
{2:13} Thawklekhatah vàntirko bula chun vàn mipui tam tak an hung um ta huk a, Pathien an inpàk a:
{2:14} "Chunghnungtaka Pathien ropui raw se,A ditsakna changtu hnuoia mihriemhaic kuomah,Inremna thu inlêng raw se"tiin.
{2:15} Vàntirkohaiin vàn tieng an fesan phingleh berampuhai chun, "Thaw ro, Bethlehemah fêng ei ta, Lalpa thu mi hril hung tlung chu va en ei tiu" an ta.
{2:16} Chuongchun, inhmaw takin an fe a, Mari le Josefa le ranthlênga naute zâl chu an va hmu a.
{2:17} An va hmu chun an kuoma vàntirkoin naute chanchin an hriettir kha an hril a.
{2:18} A hre taphotin berampuhai thu hril chu mak an ti hle a.
{2:19} Mari chun chuong thu chu a lungrilah a khawl khawm a, a ngaituo neu neu a.
{2:20} Vàntirko hril ang ngeia iengkim an hriet le an hmu lei chun berampuhai chu Pathien chawimawi le inpâk pei pumin an kìr nawk tah a.
{2:21} A ni riet ni, a ser tan ni chun sûla a'n sieng hmá daia vàntirkoin a hming ding a lo hril tah angin a hmingah ISU an sak a.
{2:22} Mosie Dàn anga an inthien ni ding a hung tlung chun naute chu Lalpa kuoma inhlàn dingin Mari le Josefa chun Jerusalemah an thuoi a.
{2:23} Lalpa Dàn thuah "Nau lutîr pasal taphot chu Lalpa chanvo ding a nih" ti a ni si a.
{2:24} Chun, Lalpa Dàn angin, vathu pahni amanih parva tuoi pahni amanih inthawina dingin an inhlàn ding a nih.
{2:25} Jerusalema chun mi pakhat a hming Simeon a um a, ama chu mi fel le sakhaw mi tak a nih. Israel thlamuongtu ding chu a thlîr zing a; a chungah Thlarau Thienghlim a um a.
{2:26} Lalpa Kristad chu a hmu hmâ khat thi lo dingin Thlarau Thienghlimin a lo inhriettir ta hrim a.
{2:27} Thlarau thuoiin tempula chun a fe a, naute Isu chu a nu le pain Dànin a phût ang thawpêk dinga an hung thuoi lût lai chun
{2:28} Simeon chun a lo pom a, Pathien a'n pàk a:
{2:29} "Aw Laltak, tuhin chu i thu ang peiin,I siehlaw hi thlamuong takin i'n fetir ding an ta hi,
{2:30} I sandamna mi tin hmua i buotsai chu,
{2:31} Ka mit ngèiin a hmu tah:
{2:32} Jentelhai kuoma i var suklangtu ding leI mi Israelhai ropuina ding chu"tiin.
{2:33} Naute chungchàng a hril chu a nu le pa chun mak an ti hle a.
{2:34} Simeon chun anni chu mal a sawm a, a nu Mari kuoma chun,"Ngai ta, Israel laia mi tam tak,Tlûkna ding le tungdingna dingin,Hi naute hi ruot a nih,Inchikna an kal hut hut ding chu.
{2:35} Kawlhnâma sun tlang angin I lunglai la nâng a ta,Mi tam tak ngaituona rûk,Phor langin la um a tih"a ta.
{2:36} Zawlnei nu pakhat Anna, Aser hnama mi Fanuel naunu a um a. Tar tak a ni tah a; a pasal leh kum sarih an um hmunkhat hman a,
{2:37} chu hnung chun kum sawmriet pali a ni chenin a hmeithai tah a nih. Ama chun tempul màksan loin, bu ngheia tongtaiin sùn-zàn zomin Pathien a biek hlak a.
{2:38} Chuong lai chun ama chu a hung a, Pathien kuomah lawmthu a hril a, Jerusaleme sansuokna beiseitu taphot kuomah naute chanchin chu a hril a.
{2:39} Lalpa Dàn ang peia thil an thaw zo vong hnung chun Galili rama an khuo Nazareta chun an kîr nawk tah a.
{2:40} Naute khom chu inthang peiin a hung chakvak a, varnain a sip a, Pathien lunginsietna a chungah a um zing a.
{2:41} Kum tinin a nu le pahai chu Fekân Kût hmang dingin Jerusalemah an fe hlak a.
{2:42} Ama chu kum sawm le pahnih a niin dàn pangngai anga kût hmang dingin an fepui a.
{2:43} Kût tumtiek chun an kîr a, naupang Isu ruok chu a nu le pa hriet loin Jerusalemah a la châmbâng a.
{2:44} An ruolhai lai a um an sawn a, ni khat an fe hnunga an laichin le hmêlhriethai lai an hang zong chun an hmu zo ta naw a.
{2:45} Zong peiin Jerusalemah an kìr nawk a.
{2:46} Ni thum ni chun tempula zirtirtuhai bula lo inthung chu an hang hmu tah a, an thu hril ngaithlain, thu dâm a lo indon a.
{2:47} A thil hrietzie le mi a don thiemzie hmu taphot chun mak an ti hle a.
{2:48} A nu le pahaiin an hmu chun mak an ti êm êm a. A nu chun, "Bawi, ieng dinga hienga i mi thaw? I pa leh thlaphang takin kan zong kan zong che an son naw" a ta.
{2:49} Ama ruok chun, " Ieng dinga in mi zong? Ka Pa ina um ding ka nih ti in hriet naw maw?" a ta.
{2:50} A hril umzie chu an hriet si nawh.
{2:51} Anni le chun Nazaret tieng a kîr thlàk a, an thu awi takin a um a. A nu chun chuong thil po po chu a lungrilah a vong zing a.
{2:52} Isu chu taksa le varna tieng a hung inthang lien a, Pathien le mihriemhai ditsak a hlaw pei a.
{3:1} Kaisar Tiberi inlal kum sawm panganaa chun Pontia Pilat chu Judai rama Lârsap a na, Heroda chu Galili ram lal a na, a unaupa Filip chu Ituria le Trakonitis ram lal a na, Lusania chu Abilene ram lal a na;
{3:2} Anna le Kaiafa chu Thiempu laltak an na, chuong lai chun thlalerah Zakari naupa Johan kuomah Pathien thu a hung tlung a.
{3:3} Ama chun Jordan varuom le a sè vêla khuohai chu a fang a, suol ngaidamna dinga simna baptisma chang ding thu a hril pei a;
{3:4} zawlnei Isaiin "Thlalera mi khêk rawl chun,Lalpa lamlien ding siel unla,A hraw ding lam zâl siem ro;
{3:5} Ruom tin vur sip nîng a ta,Muol le tlâng tin rawt hnuoi nîng a ta,Lam kawihai suktlun nîng a ta,A khokroknahai hrût ruol nîng a ta,
{3:6} Mi tinin Pathien sandamna hmûng an tih"tia ziek ang khan.
{3:7} A kuta baptisma chang dinga hung mipuihai kuoma chun, "Rûl thlahai, lungsenna hung tlung ding hi tlânsan dingin tuin am a'n fûi cheu a?
{3:8} In simzie thilthawin suklang lem ro. 'Abraham kan thlatu a nih annawm' tiin ngai suktha el naw ro. Ka hril cheu hi, Pathien chun hieng lunghai hi Abraham thlaah a'n din thei a nih.
{3:9} Tuta inthok hin hreipui chu thing bul tinah an sie tah a, ra thaa ra naw thing taphot chu phûr a, meia ti el ding a nih" a lo ta.
{3:10} Mipuihai chun, "Chuong a ni chun iem thaw tâng kan ta?" tiin an indon a.
{3:11} Ama chun, "Tu khom, zakuo pahni nei chun a nei naw chu sem raw se; chuong ang bokin fâk ding nei chun a nei naw chu sem raw se" a ta.
{3:12} Siekhontuhai khom baptisma chang dingin an hung a, "Zirtirtu, ieng am thawng kan ta?" an ta.
{3:13} Ama chun, "Tu laka inthok khomin bituk nêka tam la naw ro" a ta.
{3:14} Sipaihai khomin, "An leh, keini hi, iem kan thaw ve ding?" an ta. Ama chun "Thawluinain amanih khêla intumin amanih tu sum le pai khom lâkpêk naw unla, in hlawah lungawi ro" a ta.
{3:15} Mipui chun lungrilin ama chu Krista ni el thei awma ngaiin beisei takin an thlîr thup a.
{3:16} Johan chun an kuomah, "Kei chun tuiin ka baptis cheu a; nisienlakhom, keima nêka ropui lem a hung ding a na, kei chu a pheikhok hrui sût tlàk khom ka ni nawh. Ama chun Thlarau Thienghlim le meiin a baptis ding cheu a nih.
{3:17} Ama chun hrizawla bu chu zâp fai hieu a, bupanga hlu el dingin a kutin sisêp a chawi a, a sihai po chu mei rêm thei loah raw hmang a tih" a ta.
{3:18} Chuong ang chun infuina thu dang tam tak leh mihai kuomah Chanchin Tha chu a hril hlak a.
{3:19} Lal Heroda khom chu a sangpa nuhmei Herodi le an chungchang thuah le thilsuol dang a thawhai leiin Johanin a kawk a.
{3:20} A thilsuol thaw ta po po chu dit tawk loin Heroda chun Johan chu lung inah a khum a.
{3:21} Chun, mi a hung po poin baptisma an chang hnungin Isu khomin baptisma a chang a, a tongtai laiin vàn a hung inhong a.
{3:22} Thlarau Thienghlim chu taksa putin vathu angin a chungah a hung tum a, vàna inthok chun rawl a hung suok a, "Nang ka Naupa, ka Dittak chu i nih; i chungah ka lawm takzet" a hung ti a.Isu thlatuhai.
{3:23} Rong a bawl tan chun Isu chu kum sawmthum laia upa a ni tah a, mi ngaia chu Josefa naupa a nih. Ama chu Heli nau a na,
{3:24} ama chu Mathat nau a na; ama chu Levi nau a na; ama chu Melki nau a na; ama chu Jannai nau a na; ama chu Josefa nau a na;
{3:25} ama chu Matathi nau a na; ama chu Amos nau a na; ama chu Nahum nau a na; ama chu Esli nau a na; ama chu Naggai nau a na;
{3:26} ama chu Maatha nau a na; ama chu Matathi nau a na; ama chu Semei nau a na; ama chu Josek nau a na; ama chu Joda nau a na;
{3:27} ama chu Joanan nau a na; ama chu Resa nau a ana; ama chu Zerubabel nau a na; ama chu Sealthielf nau a na; ama chu Neri nau a na;
{3:28} ama chu Melki nau a na; ama chu Adi nau a na; ama chu Kosam nau a na; ama chu Elmadam nau a na; ama chu Era nau a na;
{3:29} ama chu Josua nau a na, ama chu Eliezar nau a na; ama chu Jorim nau a na; ama chu Mathat nau a na, ama chu Levi nau a na;
{3:30} ama chu Sumeon nau a na; ama chu Juda nau a na; ama chu Josefa nau a na; ama chu Jonam nau a na; ama chu Eliakim nau a na;
{3:31} ama chu Melia nau a na; ama chu Mena nau a na; ama chu Matatha nau a na; ama chu Nathan nau a na; ama chu Davida nau a na;
{3:32} ama chu Jesai nau a na; ama chu Obeda nau a na; ama chu Boaz nau a na; ama chu Salmong nau a na; ama chu Nason nau a na;
{3:33} ama chu Aminadab nau a na; ama chu Aramh nau a na; ama chu Hezron nau a na; ama chu Perez nau a na; ama chu Juda nau a na; ama chu Jakob nau a na;
{3:34} ama chu Isak nau a na; ama chu Abraham nau a na; ama chu Tera nau a na; ama chu Nahor nau a na;
{3:35} ama chu Serug nau a na; ama chu Reuva nau a na; ama chu Pelek nau a na; ama chu Eber nau a na; ama chu Sela nau a na;
{3:36} ama chu Kainan nau a na; ama chu Arfasad nau a na; ama chu Sema nau a na; ama chu Nova nau a na; ama chu Lamek nau a na;
{3:37} ama chu Mathusel nau a na; ama chu Enok nau a na; ama chu Jared nau a na; ama chu Mahalalîl nau a na; ama chu Kenan nau a na;
{3:38} ama chu Enos nau a na; ama chu Set nau a na; ama chu Adam nau a na; ama chu Pathien nau a nih.
{4:1} Isu chu Thlarau Thienghlima sipin Jordan vadunga inthokin a kîr nawk a, Thlarauin thlalêrah a thuoi a, chu taka chun ni sawmli sûng Diebolin a thlêm a.
{4:2} Chu hun sûng po po chun ieng khom a fâk naw a, a tawpah a phîng a hung tâm ta hle a.
{4:3} Chuongchun Diebolin a kuomah, "Pathien Naupa i ni takzet chun hi lung hi beia inchang dingin thu pe rawh" a ta.
{4:4} Isu ruok chun, " 'Mihriem hi bei chauin a hring nawh' ti ziek a nih" a ta.i
{4:5} Chu zoa chun Diebolin hmun insâng takah a thuoi a, voi le khatah khawvela lalram po po a'n entir a.
{4:6} Diebol chun a kuomah, "Hieng po po chunga thuneina le ropuina hi pêng ka ti che; ka kuoma pèk vong a ni tah a, ka nuom nuom ka pêk thei a nih.
{4:7} Mi chawibiek la, i ta ni vong a tih" a ta.
{4:8} Isu ruok chun, " 'Lalpa i Pathien chawibiek la, ama rong chauh bawl rawh' ti ziek a nih" a ta.j
{4:9} Diebol chun Jerusalemah a thuoi a, tempul sîpzumah a'n ngîrtir a. "Pathien Naupa i ni takzet chun hi taka inthok hin inchawm thla rawh:
{4:10} 'Vàntirkohai thu pêng a ta,I lam tinah vêng an ti che;
{4:11} An kutin chawi an ti che a,Lungah i ke sui naw ti nih' ti ziek ang khan" a ta.
{4:12} Isu chun, " 'Lalpa i Pathien fie naw rawh' ti ziek a nih" tiin a don a.
{4:13} Diebolin thlemna tinrênga a thlèm hnung chun remchang nawk huna dingin a fesan tah a.
{4:14} Isu chu Thlarau thilthawtheina leh Galili ramah a kîr nawk tah a, a chanchin chu a ram phêkin a'n thang vèl a.
{4:15} Sunagogah hai mi a zirtir a, mi tin inpâk a hlaw a.
{4:16} A seilienna Nazaret khuo chu a hung tlung a, a thaw dàn pangngaiin Sabat ni chun Sunagog-ah a lût a, thu tiem dingin a ngîr a.k
{4:17} Zawlnei Isai lekhabu chu an pèk a, lekhabu zuol chu a sût a, hi lai thu hi a hang phar a:
{4:18} "Lalpa Thlarau chu ka chungah a um a,Riengvaihai kuomah Chanchin Tha,Hril dingin hriek a mi nàl a;Saltânghai zalenna ding thu dàm,Mitdelhai mit varna ding thu dàm,Nêksawra umhai sansuokna thu dàm,
{4:19} Lalpa lungawi kum thu dàmPuong dingin a mi tir a nih."
{4:20} Lekhabu chu a zuol a, rongbawltu chu a pêk nawk a, a thung nawk a. Sunagoga inkhawm po po mit chu a chunga a fu thup a.
{4:21} Ama chun an kuomah, "Hi Pathien Lekha thu hi voisun hin in hrietah a hung tlung tah" tiin a hril tan a.
{4:22} An rêng chun an inpâk a, a bau thu suok ditum tak chu mak an ti hle a, "Hi mipa hi Josefa naupa kha a ni nawm a nih?" an ti tawl a.
{4:23} Ama chun an kuomah, " 'Daktor, nang insukdam rawh' an ti hlak ang hin nangni khomin 'Kapernaum khuoa i thilthaw kan hriet ang kha i khuoa khom hin thaw ve ta la' in mi la ti ngei awm hi" a ta.
{4:24} A hril pei a "Thu dik tak ka hril cheu hi, zawlnei tu khom ama khuo tieng mihaiin an lawm ngai nawh.
{4:25} Diktak chun, Elija dam laia kum thum le thla ruk khuo a'n thâl a, khawvela tàm nasa tak a tlàk lai khan, Israel ramah hmeithai tam tak an uma chu an kuomah Elija kha tir a ni naw a,
{4:26} Sidon biela Sarepta khuoa hmeithai pakhat kuoma chauh tir a ni lem kha.
{4:27} Zawlnei Elisa dam lai khom khan, Israel ramah phâr tam tak an uma chu, anni lai Suria mi Naaman ti chauh naw chu tu khom sukthieng an ni naw kha" a ta.
{4:28} Sunagoga inkhawmhaiin chuong thu an hriet chun an lung a khei êm êm a.
{4:29} Chuongchun, an tho a, khuoa inthok chun an hnûk suok a, rawla nam thla dingin an khaw bul rawl koa chun an thuoi a.
{4:30} Nisienlakhom, mipui chu a tan tlang a, a fesan tawl tah a.
{4:31} Galili rama khaw pakhat Kapernaumah a zu fe a. Sabat ni chun mihai a zirtir a,
{4:32} thu nei taka a'n chûktir lei chun a zirtirna chu mak an ti hle a.
{4:33} Sunagoga chun ramhuoi zawl pakhat, thlarau tirdakum kol a um a, ama chu rawl inring taka khêkin,
{4:34} "Eheu! Nazaret Isu, nangin ieng am mi law i tum a na? Mi sukse dingin i hung a ni maw? Tu'm i nih ti ka hriet- Pathien Mi Thienghlim chu i nih" a ta.
{4:35} Isu chun a hal a, "To la, a sûnga inthok khan hung suok rawh" a ta. Ramhuoi chun hnuoiah a sukthlùk a, sukna loin a suoksan tah a.
{4:36} An rêng chun mak an ti a, "Hi hi ieng thu am an ta leh? Thuneina le thilthawtheina hmangin thlarau tirdakumhai khom thu a pêk a, an suok el ta hi!" an ta.
{4:37} Chuongchun, chu lai khaw sé vêla chun a chanchin chu a'n thang tah a.
{4:38} Chun, a tho a, Sunagoga inthok chun Simon inah a lût a. Simon tarpi chu a khawsik a'n sàng leiin Isu thangpuina ama nu ta dingin an ngên a.
{4:39} A khum bula chun a va ngîr a. khawsik chu a hal a, a rè tah a. Chuongchun, a tho thei ta nghal a, fàk rong a bawlpêk a.
{4:40} Nisa tlâk vel lai chun damnaw, natna chi hrang hrang neihai chu Isu kuomah an hung thuoi a, an chungah kut a lo innghat a, a sukdam tawl a.
{4:41} Ramhuoihai khomin, "Pathien Naupa i nih" tia khêkin mi tam tak sûnga inthokin an hung suok bok a; anni chu Isun a hal a, Krista a nih ti an hriet leiin an tong a phal nawh.
{4:42} A zîng vartien chun hmun fienrielah a fe a, mipuiin an zong a, a kuomah an hung a, anni chu fesan lo dingin an thlo a.
{4:43} Nisienlakhom, ama chun, "Khaw danga khom Pathien Chanchin Tha ka hril a tûl, chu dinga tir ka ni si a" a ta.
{4:44} Chuongchun, Judail ram sunagoga hai a lût a, thu a hril zui ta pei a.
{5:1} Ni khat chu Gennasaret Dîlm kamah Isu a ngîr a, Pathien thu ngaithla dingin mipuiin an hung bawr hut hut a.
{5:2} Dîl kama long pahni um chu a hmu a, nga mantuhai chun an long chu suoksanin vakamah an lênhai an sawp a.
{5:3} Long pakhat, Simon longa chun a chuong a, dîla intawl lût met dingin a hril a. Chuongchun, a thung a, mipuihai chu a zirtir tah a.
{5:4} Thu a hril zo chun Simon kuomah, "Li inthûkna tieng pan unla, nga man dingin lên dêng ro" a ta.
{5:5} Simon chun, "Hotupa, zànkhawvar inrim takin kan dènga chu kan hlawsam dèr a nih. Amiruokchu, i thuin lèn chu hang dêng nawk kan tih" a ta.
{5:6} An hang dêng chun nga an inkhum teu a, an lênhai chun dier loin an tan têp a.
{5:7} Chuongchun, thangpuitu dingin long danga an pawlhai chu an hei hûi a, an hung a, long pahni chu pil vâng vâng khopin an sung sip vê vè a.
{5:8} Simon Peterin chuong chu a hmu chun Isu ke bulah a bokkhup a, "Lalpa, mi fesan rawh, misuol ka ni hi" a ta.
{5:9} Ama le a ruolhai chun chuong zozài nga an man el chu mak an ti seng a
{5:10} Simon pawla mi Zebedai naupa Jakob le Johan khom chun mak an ti ve hle a. Isu chun Simon kuomah, "Ti naw rawh, tuta inthok chu mihriem man tâng i tih" a ta.
{5:11} Chuongchun, an longhai chu va kamah an hnûk kai a, iengkim màksanin ama chu an zui tah a.
{5:12} Khuo pakhata Isu a um laiin pa pakhat, a puma inphâr hi a hung a, Isu a hmu phing leh a ke bula bokkhupin, "Lalpa, i nuom chun i mi sukthieng thei" tiin sukdam a ngên a.
{5:13} Isun a hei ban a, phâr chu a them a, " Nuom e, lo inthieng ta rawh" a ta, a dam ta nghàl a.
{5:14} A kuoma chun, "Tu khom hril naw rawh; amiruokchu, thiempu va'n entir la, i dam ngei ti mihaiin an hriet theina dingin Mosie thupèk angin inthienna thil va'n hlân rawh" a ta.
{5:15} Nisienlakhom, a chanchin chu a'n thang zuol ta sau a; mi tam tak a thu hre châk le an natnahai a sukdampèk nuomin an hung hut hut a.
{5:16} Isu ruok chu hmun reah tongtaiin a fienriel rop hlak.
{5:17} Chuong lai chun ni khat chu a zirtir laiin, Galili ram le Judai ram khaw tina inthok le Jerusalema inthoka hung Farisaihai le Dàn zirtirtuhai chu a bulah an inthung a; mi sukdamna dinga Lalpa thilthawtheina chu amaa chun a thok a.
{5:18} Chuong lai chun mi tuhaiin amani zeng pakhat, a zàlna khum leh Isu hma bula sie dingin zawn lût an tum a,
{5:19} sienkhom mipui an tam lei chun zawn lût ngaina a um naw a. Chuongchun, in chungah an lawn a, in chung chu an hawk a, a awnga chun a khum pumin Isu hmá takah zeng chu hruiin an khai thlâk a.
{5:20} An ringzie a hmuin a kuomah "Ruolpa, i suolhai ngaidam a ni tah" a ta.
{5:21} Farisaihai le Dan zirtirtuhai chun, " Hi mihriem, Pathien hrilsetu hi tu rêng am a na? Pathien chauh naw chu tu am suol ngaidam thei an um a?" an ta.
{5:22} An ngaituo chu Isun a hriet a, "In lungrilah iem in ngaituo a ?
{5:23} 'I suolhai ngaidam a ni tah' ti am a olsam, 'Tho la, lawn ta rawh' ti lem?
{5:24} Khawvela hin Mihriem Naupa hin suol a ngaidam thei ti in hrietna dingin" a ta, zeng kuoma chun, "Tho la, i puonthuo la la, i inah fe rawh ka ti che" a ta.
{5:25} An hmu ngeia chun a tho a, a puonthuo chu a lâk a, Pathien inpâk pei pumin a in tieng a'n lawi tah a.
{5:26} An rêng chun mak an ti êm êm a, Pathien an inpâk a, "Voisun chu thilmak danglam tak ei hmu a nih" an ti a, maktinain an sip a.
{5:27} Chu zo chun a suok a, sienkhontu pakhat a hming Levi, siechawina hmuna inthung a hmu a, a kuomah, "Mi zui rawh" a ta.
{5:28} Ama chu a tho a, a iengkim màksanin a zui ta nghal a.
{5:29} Levi chun a inah Isu ta dingin ruoi ropui tak a buotsai a, chuongchun siekhontu le mi dang tam takin ruoi chu an hung kîl tawl a.
{5:30} Nisienlakhom, Farisaihai le Dàn zirtirtuhai chu a zirtirhai chungah an lo chier a, "Ieng dinga siekhontuhai le mi suolhai leh thlaithlèng an kîl hmunkhat am a na?" an ta.
{5:31} Isun anni chu donin, "Mi hriselhaiin daktor an ngai naw a, hrivoi sehaiin a nih an ngai lem.
{5:32} Mi felhai lam dinga hung ka ni naw a, mi suolhai insimtir dinga hung ka ni lem" a ta.
{5:33} Anni chun Isu kuomah, "Johan zirtirhai chu bu ngheiin an tongtai rop a, chuong ang bokin Farisaihai khomin an thaw ve a, i zirtirhai hlak hin an fâkin an dawn bor bor el si a" an ta.
{5:34} Isun an kuomah, "Anni lai moneitu a um sûng chun mo thuoituhai chu bu in ingheitir hlak am a ni?
{5:35} Moneitu chu an kuoma inthoka thuoi hmang ni la um a ta, chu huna ruok chu la nghei an tih" a ta.
{5:36} An kuomah tekhinthu khom a hril a. "Tu khomin puon thar kei thlêrin puon hlui phâwknain an hmang ngai nawh. Chuonga a thaw chun puon thar chu a kei thlêr ngai a ta, puon thar hlek le puon hlui chu inmil bok naw nih.
{5:37} Tu khomin uoiin thar savun uoiin peng hluiah an thun ngai nawh, thun ta ang sien, uoiin thar chun savun peng hlui chu mor koi a ta, pût hmang vong a ta, uoiin peng khom chu se bok a tih.
{5:38} Uoiin thar chu uoiin peng thara thun ding a nih.
{5:39} Tu khom uoiin upa an dawn hnungin uoiin thar an lam ngai nawh, 'A upa po leh a'n hnik ngê ngè' an ti hlak" a ta.
{6:1} Sabat voi khat chu huit bil an fe thleng a, a zirtirhaiin bu vuihai chu an thliek a, kutin a hawng an nuoi fai a, a tak chu an bâr a.
{6:2} Farisai thenkhat chun "Ieng dinga Sabat nia thaw thieng lo in thaw am a na?" an ta.
{6:3} Isun anni chu a don a, "Davida le a ruolhai an tâmsawl tuma an thilthaw kha in tiem naw a ni?
{6:4} Pathien inah a lût a, thiempuhai chauh fâk thieng hlanbein chu a lâk a, a fâk a, a ruolhai khom a sem thu kha?" a ta.
{6:5} Ama bokin, "Mihriem Naupa hi Sabat Lal a nih" a ta.
{6:6} Sabat ni tum khat nawk chu sunagogah a lût a, a zirtir a, chu taka chun mi pakhat kut chang tieng zeng a um ve a.
{6:7} Dàn zirtirtuhai le Farisaihai chun a hêkna ding an hmu theina dingin Sabat nia a sukdam ding le ding naw an bìthlak zing a.
{6:8} An lungril chu a hrietin zeng kuoma chun, "Tho la, a laia hin ngîr suok rawh" a ta. Ama chu a tho a, a laia chun a ngîr suok a.
{6:9} Isun an kuomah "Sabat nia sukthat am a thieng suksiet, sandam am a thieng sukhlum? ti kan don cheu a nih" a ta.
{6:10} An rêng chun a en vèl a, zeng kuomah, "I kut phar rawh" a ta, a hang phar a, a kut chu a dam ta nghal a.
{6:11} Anni rawi chu lungsenin an puok koi vâng vâng a, Isu chu ieng tia law di'm ti ngaituoin an inrawn khawm a.
{6:12} Chuong hun lai bok chun zàn khat chu tongtai dingin tlângah a fe a, zànkhuoin Pathien kuomah a tongtai a.
{6:13} Khuo a hung var chun a zirtirhai chu a ko a, anni laia inthokin sawm le pahni a thlang suok a, an hmingah tirko a'n bùk a;
{6:14} Simon, Peter tia an ko bok dàm, a unau Andri hai, Jakob le Johan hai, Filip le Barthalomai hai,
{6:15} Mathai le Thoma hai, Alfai naupa Jakob hai, Simon, Zealot an ti bok hai,
{6:16} Jakob naupa Juda hai le Juda Iskariot, a'n mantirtu hai chu an nih.
{6:17} Anni ruol chun a fe thla a, hmun zawlah a ngîr a. Chu taka chun a zirtirhai tam tak le Judai ram hmun tina inthok dâm, Jerusalema inthok dâm, Tura le Sidon vel tuifinriet kama inthok dâmin mipui tam tak, a thu ngaithla nuom le an natna sukdam beiseia hunghai chu an um a;
{6:18} thlarau tirdakum soisak khom an hung dam tah a.
{6:19} Amaa inthoka thilthawtheina suok leia mi tin an dam pei lei chun mipui po po chun them seng an tum a.
{6:20} Chun a ngha vêl a, zirtirhai tieng chu enin:Nangni pasiehai, in hamtha,Pathien ram chu in ta a ni si a;
{6:21} Tuta phingtâmhai, in hamtha,In la tlai ding a ni si a;Tuta taphai, in hamtha,In la'n nui ding a ni si a;
{6:22} Mihriem Naupa leia mihaiin theida a, tuithlâr a, hal a, hming se dêra an hnawl phâ cheu chu in chan a va tha awm ngei!
{6:23} Chu huna chun lawm unla, hlimin inchawm ro, vànah in lawmman a um rawn si a. Inthlatu zawlneihai chunga khom khan chuong ang chun an thaw hlak kha.
{6:24} "Nangni tuta hausahai, in chung a rik ie, inhoi in chèn zo dêr ta si a.
{6:25} Nangni tuta khophai, in chung a rik ie, in phìng a la tâm ding a ni si a. Nangni tuta innuihai, in chung a rik ie, lungngaiin in la tap ding a ni si a.
{6:26} Mi po poin an inpàk pha cheu in chung la rik a tih, chuong ang bokin in thlatuhai khomin zawlnei tehlèmhai chungah an thaw hlak kha.
{6:27} "Chuleiin, ka thu ngaithlatuhai, ka hril cheu hi, in hmêlmahai chu hmangai unla, a theidatu cheu chungah that insuo unla,
{6:28} tong sie inphurtuhai cheu chu malsawmna hnipêk unla, sukdùdàtuhai cheu chu tongtaipêk ro.
{6:29} I bieng khing tieng bentu chu khing tieng khom dawpêk la, i puon lapêktu che chu i zakuo a lâk khom sêl naw rawh.
{6:30} A hnitu che taphot chu pe la, i thil nei lapêktu che chu thîn nawk ta naw rawh.
{6:31} In chunga miin thaw sien in ti ang charin mi chunga khom thaw ve ro.
{6:32} "Nangni hmangaituhai chauh in hmangai hin misuolhai nêka in chuong liemna bîk iem a um? Anni khomin anni hmangaitu chu an hmangai ve tho annawm.
{6:33} In laka thahai chunga chauh that in insuo hin mi suolhai nêka in chuong liemna bîk iem a um a? Anni khomin chuong ang chun an thaw ve tho annawm.
{6:34} Hmu kîr nawk in beisei theinahai kuoma chauh thil in inpûktir hin mi suolhai nêka in chuong liemna bîk iem a um? Anni khomin a ngai hmu kîr nawk ding chun misuolhai kuomah an inpûktir ve tho annawm.
{6:35} In hmêlmahai chu hmangai lem ro; an chungah thil tha thaw unla, hmu kîr nawk beisei kher loin inpûktir ro, chuongchun lawmman tam tak hmûng in ta, Chunghnungtak nauhai nîng in tih. Ama chun lawm nachang hre lohai le mi suolhai khom a lunginsiet vong si a.
{6:36} In pain a lunginsiet cheu ang bokin nangni khom inlunginsiet tuo hlak ro.
{6:37} "Mi soisel naw ro, chuongchun soiselin um nawng in tih; tu khom thiem naw inchangtir el naw ro, chuongchun thiem naw inchangtir nawng an ti cheu; ngaidam ro, chuongchun ngaidamin um in tih.
{6:38} Pe ro, chuongchun pêkin um in ta, inkhìna hlawka nam dèn, sawi muka liem zar zar chu in chungah vûrin um a tih. Inkhìna in hmang ngei khan an inkhìpêk ding cheu a ni si a" a ta.
{6:39} Chun, an kuomah hi tekhinthu khom hi a hril a. "Mitdelin mitdel bok a thuoi thei ding am a ni? An pahniin khurah an tla el naw ding maw?
{6:40} Inchûktu chu a zirtirtu chungah a um nawh, amiruokchu tu khom nasa taka inchûktu chu a zirtirtu tluk a hung ni thei.
{6:41} Iengtiziea mani mita thingtum um chu ngaimaw si loa i unau mita hmunhnok hlek um chu i ngaimaw?
{6:42} Mani mita thingtum hmu si loin i unau kuomah, 'Unau, i mita hmunhnok hlek kha mi'n lâk suoktir rawh' iengtin am i ti thei ding? Nang lêmdertu, i mita thingtum kha la suok hmasa zet rawh, chuongchun i unau mita hmunhnok hlek um chu fie takin hmu thei i tih.
{6:43} "Thing tha chu a rà a se ngai nawh, thing sie hlak a rà a tha ngai bok nawh. Thing tin nìna chu a raa inthoka hriet thei a nih.
{6:44} Tu khomin hling bukah theichang an lo ngai nawh; intûn buka inthokin grêp rà an lo ngai bok nawh.
{6:45} Mi tha chun a lungril robawm thaa inthokin thil thahai a phor suok hlak a; mi suol chun a lungril suola thil suol a pàihai chu a phor suok hlak. Lungrila sip liem chu bàuin a hril suok hlak si a.
{6:46} " Ka thu zawm si loin ieng dinga 'Lalpa, Lalpa' in mi ti hlak am?
{6:47} Tu khom ka kuoma hung a, ka thu hre a, zawmtu chu tu ang am a na ti hril ka ti cheu.
{6:48} Ama chu in bawltu, inthûk taka hnuoi cho a, lungpui chunga lungphùm remtu ang chu a nih. Tui a hung lien a, tuizâng khauin a hung hrût a, sienkhom a sukhnìng thei nawh, a bawl nghet êm leiin.
{6:49} Amiruokchu, ka thu hrea zawm si lo chu lungphùm nei lo, hnuoi chung ela in bawltu ang chu a nih; chu in chu tuizàng khauin a hung hrùt a, a chim se nghàl a, a tlu hmât ta ruop el a nih" a ta.
{7:1} Mihai hrieta chuong thu Isun a hril zo chun Kapernaumah a lût a.
{7:2} Chu taka chun sipai zahotu siehlaw dit tak chu thi hmun suolin a damnaw a.
{7:3} Isu chanchin a hriet charin a siehlaw sukdam dinga ngên hrâm dingin Juda upahai a kuomah a tir a.
{7:4} Upahan Isu kuom an va tlung chun, "Ama hi thawpêk tlàk a nih,
{7:5} ei hnam a hmangai a, sunagog chen a mi bawlpêk a nih" tiin thahnemngai takin an ngênpui a.
{7:6} Chuongchun, Isu chu anni ruolin a fe ve a. In an tlung vàng tah ti chun sipai zahotu chun Isu kuoma thu hril dingin a ruolhai a tir a: "Lalpa, harsa sakin ka ina chu hung da'l rawh, ka insûnga ko lût tlàk che khom ka ni naw a,
{7:7} chuleiin i kuoma hung tlàka khom ka'n ngai naw a nih; thu pe la, ka siehlaw chu dam el a tih.
{7:8} Kei khom mi thuhnuoia um dinga sie ka na, ka hnuoiah sipai an um nawk sawng a, 'Fe rawh' ka ti chu a fe a, 'Hung rawh' ka ti chu a hung a, ka siehlaw khom 'Hi hi thaw rawh' ka ti chu a thaw el hlak" tiin.
{7:9} Isun chu chu a hrietin chu pa chu mak a ti hle a, a hung zuitu mipui tieng chu nghain, "Ka hril cheu hi, hieng ang lawma ringna nasa hi Israelhai lai tu khom ka hmu nawh" a ta.
{7:10} Mi tirhai chu in tieng an kîr a, an tlung chun siehlaw chu damin an hmu ta a.
{7:11} Sawt naw te hnungah khaw pakhat Nain an tia chun Isu a fe a, a zirtirhai le mipui tam takin an zui a.
{7:12} Khaw kul kotkhâr an tlung tawm chun mithi pakhat, hmeithai nau pasal nei sun chu an hung zawn suok a, a khaw mi tam takin an zui a.
{7:13} Chu hmeithai chu Lalpan a hang hmu chun a lunginsiet êm êm a, "Tap naw" a ta.
{7:14} A va hnai a, hlâng chu a chel a, a zawntuhai chu an ngìr a. "Tlangvàl, tho rawh ka ti che" a ta.
{7:15} Mithi chu a tho a, a hung tong suok a, a nu kuoma chun a'n hlân a.
{7:16} Mi po po a râp a, maktiin Pathien an inpâk a, "Eini lai zawlnei ropui tak a hung um tah a ni hi" an ta; chun, "Pathienin a mihai a hung kan tah a ni hi" an ti bok a.
{7:17} Isu chanchin chu Judai ram le a sè vêl ram tinah a'n thang suok tah a.
{7:18} Chuong thu po po chu Johan zirtirhai chun an pu chu an hril a.
{7:19} Johan chun a zirtirhai pahni a ko a, Lalpa kuoma chun, "A hung ding chu i ni am, annawleh mi dang kan la nghâk ding?" tia indon dingin a tir a.
{7:20} Chuonghai chun a kuom an hung tlung chun, "Baptistu Johanin, 'A hung ding chu i ni am, annawleh mi dang kan la nghâk ding?' ti indon dingin i kuomah a mi hung tir a nih" an ta.
{7:21} Chuong lai chun hri chi hrang hrang invoi dâm, natna chi tum tuma na le thlarau tirdakum pai mi tam tak chu Isun a sukdam a, mitdel tam tak mit a sukvarpêk bok a.
{7:22} Chuongchun, anni chu a don a, "Kîr nawk ta unla, in thil hmu le hriethai hi Johan va hril ro; mitdelhai mit a var a, kebaihai kein an lawn a, pharhai an inthieng a, nasêthai na a hung var a, mithihai keithoin an um a, pasiehai kuomah Chanchin Tha hril a ni tah.
{7:23} Tu khom keima leia beidong lo chu an hamtha"o a ta.
{7:24} Johan mi hung tirhai an liem hnung chun mipui kuomah Johan chungchang Isun a hril a. "Ieng en dingin am thlalèra khan in hang fe? Thliin luong a mût hnìng maw ?
{7:25} An naw leh ieng en dingin am in fe? Puon nem sila inchei mi maw? Ni lo e, silfèn man tama incheihai le nun khawnuom tawl mihai chu lal inah an son naw an um hlak.
{7:26} Ieng tak am en dingin in fe rêng rèng a? Zawlnei en dingin maw? A ni ngei tak kha; ka hril cheu hi, ama chu zawlnei nêka ropui lem a nih. Ama hi annawm,
{7:27} 'Ngai ta, ka tirko I hmaah tir ka ta,Ama chun i hma lo lawkin,I lampui ding buotsai a tih'tia a chanchin an ziek kha.
{7:28} Ka hril cheu hi, nuhmei sûla insieng laiah Johan nèka ropui lem tu khom an um nawh; amiruokchu, Pathien rama mi chîn tak khom ama nêk chun a ropui lem" a ta.
{7:29} Vàntlâng mipui le siekhontuhai chu Johan baptisma lo chang tah an ni tawl leiin, Isu thu hrilhai an hriet chun Pathien lampui chu an dik ngei a nih ti an pom nghet tah a.
{7:30} Farisaihai le Dàn zirtirtuhai ruok chun Johan baptisma chu an chang nuom ve si nawh, anni ta dinga Pathien remruot chu an hnawl tlat leiin.
{7:31} Isun, "Tu lai ruoltharhai hi ieng le am tekhin ka ta? Iem an ang tak aw?
{7:32} Dawrpui hmuna naupang ruol inhnel, inkhêk tuo a,Theihlê kan mùtpêk cheu a,In làm nuom si naw a;Lusûn hla kan sakpêk cheu leh,In tap nuom bok si nawhintihai ang hi an nih.
{7:33} Baptistu Johan chu a hung a, bei a fâk naw a, uoiin a dawn bok naw a, nangnin "Ramhuoi zawl a nih" in ta.
{7:34} Mihriem Naupa a hung a, fain a dawn a, nangnin "En ta u, mi vir, uoiin hè mi, siekhontuhai le mi suolhai ruolpa saw' in mi ti nawk si a.
{7:35} Nisienlakhom, varna indikzie chu a nauhaiah a'n lang chieng" a ta.
{7:36} Farisaihai laia pakhatin Isu chu zànbu fa dingin a fiel a, Farisai inah chun a fe a, dawkanah thlaithlèng a kîl a.
{7:37} Chu khuoa nuhmei pakhat, suola inhmang hlak chun Farisai inah Isun bu a fâk ti a hrietin alabasta bùrah hriek rimtui chawiin a hung a,
{7:38} a hnungah a ke bula chun tap pumin a ngîr a; a mitthli chun a ke chu a far hu a, a sam chun a zuk hrùk a, a ke chu a fawp ngawi ngawi a, hriek rimtui chun a chûl a.
{7:39} A fieltu Farisaiin a hmu chun, "Hi mi hi zawlnei ni tak tak sien chu a hung themtu nuhmei hi tu am a na, ieng ang mi am a na ti le nu suol a nih ti hre el ding a na" a ti lungril a.
{7:40} Isun a kuomah, "Simon, i kuomah thu bàu khat hril ding che ka nei" a ta. Ama chun, "Hril ta la, Zirtirtu" a ta.
{7:41} Isun, "Mi pahniin tangka inpûktirtu lakah sum an bat a, pakhatin duli zanga, pakhatin duli sawmnga. A rulna ding an nei naw leiin a ngaidam ve ve a.
{7:42} A tu lem chun am ama chu hmangai lem a ta?" a ta.
{7:43} Simon chun, "A bat a ngaidam rawn lem chun a ni ka ring" a ta. Isun, "I ring indik chie" a ta.
{7:44} Nuhmei tieng chu a ngha a, Simon kuomah, "Hi nu hi i hmu am? I inah ka hung lùt a, nangin ka ke sawpna ding tui i mi pek nawh, ama ruok hin chu a mitthliin ka ke a far hu a, a samin a hrûk a.
{7:45} Nangin i mi lo fawp nawh, ama ruok hin chu ka hung lûta inthok khan ka ke fawp a ma nawh.
{7:46} Nangin ka luah hriek i mi nâl nawh, ama ruok hin chu hriek rimtuiin ka ke a chûl a ni hi.
{7:47} Chuleiin, ka hril che hi, a suol po po ngaidam a ni tah, hmangaina a hau êm a. Ngaidamna dong tlawm chun a hmangai nêp hlak" a ta.
{7:48} Chun, nuhmei kuoma chun, "I suolhai ngaidam a ni tah" a ta.
{7:49} Thlaithlèng otpuituhai chun, "Suol chen khom ngaidam el ta hi, tu tak am an ta le?" an ta.
{7:50} Ama chun nuhmei kuomah, "I ringnain a sandam che a nih, thlamuong takin fe ta rawh" a ta.
{8:1} Chu hnunga chun Isu chu khaw lien le khaw chînhai fangin Pathien ram Chanchin Tha hrilin a puong pei a, sawm le pahnihai khom an thang hlak a.
{8:2} Nuhmei thenkhat, thlarau tirdakum pai a sukthieng hai dàm, hrivoi sie a sukdam hai dàm chun an zui bok a. Chuong lai chun Mari Magdalin, a sûnga inthoka ramhuoi pasari a hnot suok nu dàm,
{8:3} Heroda sum enkoltu Chuza nuhmei Joanna dàm, Susan dàm le mi dang tam tak an thang a, anni chun mani sum le pai hmangin a rong an bawlpêk a.
{8:4} Chun, mipui tam tak, khaw hrang hranga inthoka ama pana hung fuon khawmhai kuoma chun tekhinthu a hril a.
{8:5} "Bu chi thetu chu bu chi thein a fe a; chuonga bu chi a hang thè chun a then lamah a tla a, miin an sir hmàt a, chunglêng vatehaiin an tlàn zo a.
{8:6} A then pielthlêngah a tla a, a mawnga chu a hnawng naw leiin a rop nawk el a.
{8:7} A then chu hling buk lai a tla a, hlo hung inthang chun a dîp ral a.
{8:8} A then ruok chu hnuoi thaah a tla a, a hung inthang lien a, a lêt zain a ra a" a ta. Chu chu a hril zo chun rawl inring taka khêkin, "Ngaithlâkna dinga na nei chun ngaithla ngun raw se" a ta.
{8:9} A zirtirhai chun a tekhinthu hril umzie chu an indon a.
{8:10} Ama chun, "Pathien ram thurûk chu nangni hriet dinga phal a na, mi dang kuoma ruok chu tekhinthu hmangin ka hril a nih, chuongchun, hmu zing sia an hmu fie thei nawna ding le ngâithla zing sia an hriet thiem nawna dingin.
{8:11} "Tekhinthu umzie chu hi hi a nih: Bu chi chu Pathien thu a nih.
{8:12} Lampuia tla chu thu ngâithlatu an na, an awi nawna ding le sandam an ni thei nawna dingin setan a hung a, an lungrila inthokin thu chu a lâk hmangpêk hlak.
{8:13} Pielthlêng chunga tla chu, thu an hriet chara lawm taka pomhai hi an nih; nisienlakhom zung hrim an thlàk naw a, sawtnawte an hang awi dea chu, fiena an tuok pha an tlûksan nawk el hlak.
{8:14} Hlingbuk laia tla chu thu an hriet a, sienkhom damsûng khawsak lungkhamna hai, hausaknahai le inhoitirna hai chun a dîp a, rà puitling an insuo thei ta naw a.
{8:15} Hnuoi thaa tla chu thu hre a, lungril indik le tha put a, vong tlat a, tuorsel taka beia ra insuohai hi an nih.
{8:16} "Tu khom khawnvar sitin bêlin an khup khum ngai naw a, khum hnuoiah an sie ngai bok nawh, a lût taphotin a var an hmu theina dingin a sienaah an sie lem hlak.
{8:17} Ieng khom puong lo dinga thup le mi hriet lo ding le suklang lo dinga thuprûk a um nawh.
{8:18} Chuleiin, in thu ngâithlâk dànah fimkhur hle ro. Tu khom a nei chu pe belsàng an ta, a nei naw chu neia an ngai sun khom làkpêk an tih" a ta.
{8:19} Isu nu le a unauhai khom a kuomah an hung a, nisienlakhom mipui leiin an paw thei naw a.
{8:20} "I nu le i unauhaiin hmu tum chein tuolah an nghàk che" tiin an hril a.
{8:21} Ama chun, "Pathien thu hrea zawmtuhai hi ka nu le ka unauhai an nih" tiin a lo don a.
{8:22} Ni khat chu a zirtirhai leh longah an chuong a, Isun an kuomah "Dil râl khing tieng son kai ei tiu" a ta, an suok tah a.
{8:23} Chuonga an fe lai chun a lo in a. Dila chun thlipui a hung hrâng phut a, an long chu tuiin a chîm el ding an tah leiin an ngîrhmun chu a derthawng hle a.
{8:24} Isu kuomah an fe a, an kei tho a, "Hotupa, Hotupa, ei pil el ding a ni hi!" an ta. Isu chu a tho a, thlipui le tuifawn hlup hlup chu a hal a, an chawl a, a rè ta thuop el a.
{8:25} An kuomah, "Inringna khawlai am a um?" a ta. Ti bok, makti bok chun, "Hi pa hi tu'm an leh ? Thli le tui fawn chen khom thu a pêk a, an rè el hi!" an inti tawl a.
{8:26} Galili ram epa um Gerasinp mihai ramah chun an va kai a.
{8:27} Khawmuol an kai chun chu khuoa mi ramhuoi zawl chun a hung pan a. Ama chu hun sawt tak puon khom sil ta lo le ina khom riek ta loin thlana khawsa hlak a nih.
{8:28} Isu a hang hmu chun rawl inring takin a khêk a, a hmaah a bokkhup a, "Isu, Pathien chunghnungtak Naupa, iem a na ka chungah thaw i tum rêng rèng? Mi soisa lul lo dingin ka ngên che" a ta.
{8:29} Chu pa sûnga inthoka suok dingin thlarau tirdakum chu Isun thu a lo pêk ta si a. Chu pa chu ramhuoi chun voi tam a man ta hlak a, a kut le ke khaidieta khitin, kol dâm inbuntirin an vèng hlak a, sienkhom khaidiethai chu a suktan a, ramhuoi chun thlalèr hmun reah a fen hmang hlak a.
{8:30} Chun, Isun, "Tu'm i hming?" a ta. Ama chun "Sângruk"q a ta, a sûnga ramhuoi lût chu an tam êm lei a nih.
{8:31} Khuorkhurûma pei thla lo dingin Isu an ngên chùl a.
{8:32} Chu tlânga chun vok ruol tam tak an tla khawm a. Chuong vok ruol sûnga lùt phalna pe dingin an ngên a, ama chun a phalpêk a.
{8:33} Ramhuoihai chun chu pa chu an suoksan a, vok sûnga chun an lùt a, vok ruol chu rawla chun an tlan liem a, dîlah an tla hlum ta vong a.
{8:34} Vok enkoltuhaiin thil hung tlung an hmuin khuoa mi le a se vêla mihai chu hril dingin an tlàn a.
{8:35} Ieng thil am a tlung tah ti en dingin mihai chu an hung inthok suok a. Isu kuom an hung tlung chun ramhuoi suoksan kha puon sil a, lungril ngai puta Isu ke bula thung an hung hmu a, an ti hle a.
{8:36} Thil chinchàng hretuhai chun ramhuoi man a hung dam dàn chu an lo hril tawl a.
{8:37} Gerasin rama mi po po chu an thlabâr a, ama chu an kuoma inthoka fe hmang dingin an ngèn a, chuongchun longah a chuong a, a kîr nawk tah a.
{8:38} Ramhuoi suoksan ruok khan chu Isu kuoma um zing a ngèn a.
{8:39} Nisienlakhom Isun, "I in tieng inlawi la, Pathienin i ta dinga thil a thawpêk che ropuizie hi va hril rawh" a ta, a'n fetir tah a. Chuongchun a fe a, khawpui sûng po poa chun Isun thil a thawpèk chu a tlânginsampui tah a.
{8:40} Beisei taka lo nghâktu mipui chun Isu hung kîr nawk chu an lo lawm hle a.
{8:41} Ngai ta, mi pakhat a hming Jaira, sunagoga hotu chu a hung a, Isu ke bulah a bokkhup a,
{8:42} a naunu nei sun kum sawm le pahni vêl mi chu thi hmun suola a nat leiin a ina hung dingin a ngên a. Jaira in pana a fe lai chun a zuitu mipui chun an bawr luoi luoi a.
{8:43} Chun, nuhmei pakhat, kum sawm le pahni thi pût tah, a sum nei po po khom daktor ruoinaa sêng zo tah, sienkhom tu khomin an sukdam thei naw chu a hnungah a hung a, a puon hmawr chu a hung them a,
{8:44} a thi pût chu a rè ta nghàl a.
{8:45} Isun, "A mi themtu kha tum a na?" a ta. "Kei chu kan nawh" an ti seng a. Peter chun, "Hotupa, mipui an tam a, an hneng sup sup che annawm" a ta.
{8:46} Isu chun, "Tuin amanih a mi them a, ka sûnga inthokin thilthawtheina a suok ti ka hriet" a ta.
{8:47} Nuhmei chun inthup thei ruol an ta nawh ti a hrietin, a hmaa chun inthin dor dorin a hung a, a bokkhup a, a them san le chop le chila a dam el thu chu mi po po hmaa chun a hrilh a.
{8:48} Ama chun, "Ka naunu, i ringna i dam pha a nih, thlamuong takin fe ta rawh" a ta.
{8:49} A la tong lai zingin Jaira ina inthokin mi pakhat a hung a, "I naunu a thi tah, zirtirtu hi sukbuoi ta da'l rawh" a hung ta.
{8:50} Isun a lo hriet a, Jaira kuomah, "Ti naw la, ring el rawh, dam nawk a tih" a ta.
{8:51} In an tlung chun Peter hai, Johan hai, Jakob hai le naupang nu le pa chauh naw chu tu khom ina lùt ve a phal naw a.
{8:52} An rêng chun awm inchumin an lo tap rak rak a. Nisienlakhom, ama chun, "Tap naw ro, a thi nawh, a in a ni lem" a ta.
{8:53} A thi tah ti an hriet leiin an nuisan a.
{8:54} Isun a kut a chel a, "Bawinu, tho rawh" a ta, a ko a.
{8:55} A thlarau chu a hung kîr nawk a, a tho ta nghàl a. "Fâk ding iemani pe ro" a ta.
{8:56} A nu le pa chun mak an ti êm êm a, nisienlakhom thil um dàn chu mi dang tu khom hril lo ding a ti tlat a.
{9:1} Isun sawm le pahnihai chu a ko khawm a, ramhuoihai hnot suok theina le natnahai sukdam theina a pêk bok a;
{9:2} Pathien ram thu hril ding le damnawhai sukdam dingin a tir suok tah a.
{9:3} An kuoma chun, "In inzinnaah hmol dâm, mansa dâm, bei dàm le poisa hlek dâm khom chawi naw un la, zakuo inthlàkna ding khom chawi naw ro.
{9:4} Khuo in sir taphotah in suoksan chenin in tlungna ngaiah tlung unla, chu taka inthok ngei chun suok nawk ro.
{9:5} A lo lawm nawtu cheu chu an khuo in suoksan ding pha an thaw indik nawzie inhriettirna dingin in kephaa pilvut chu thin thla ro" a ta.
{9:6} Chuongchun, an suok a, khaw tin an fang a, hmun tinah Chanchin Tha hrilin mihai an sukdam pei a.
{9:7} Lal Herodan chuong thilhai chu a lo hriet ve a, a ngaina a hriet naw hle a, a san chu thenkhatin, Johan kha mithi laia inthokin a hung tho nawk tah niin an hril a;
{9:8} a thenin Elija hung inlâr nawk niin an hril bok a; a then ruok chun tien laia zawlnei tu amanih hung tho nawk nia an hril lei a nih.
{9:9} Chuleiin Heroda chun, "Johan chu a lu ka tanpêk ta kha! A chanchin hieng lawma an hril hi tum nîng a ta?" a ta, ama chu hmu a tum tah a.
{9:10} Tirko sawmpahni inzinhai chu an hung kîr a, Isu kuomah an thilthawhai an ripawt a. Anni chu thuoiin Bethsaida an ti khuoa chun a fe hrangpui a.
{9:11} Nisienlakhom, mipuiin an hrietin an zui ve tah a; anni chu a lo lawm a, Pathien ram thu lo hrilin, sukdam ngai taphot a lo sukdam a.
{9:12} Chawhnung tieng khuo a hung inhnu chun sawm le pahnihai chu Isu kuomah an hung a, "Mipuihai hi ei kawl vèl khuoa hai le loa hai tlung in le fâk ding zongin infetir ta la, hmun thlalèra um ei ni si a" an ta.
{9:13} Ama ruok chun, "Nangnin fâk ding pe ro" a ta. Anni chun, "Mi hieng zozai fâk ding hi ei va'n chawk a ni ngot naw chun eini chun bei phêk nga le nga pahni chauh ei nei a nih" an ta.
{9:14} Patling ngot khom sângnga lai an nih. Ama chun zirtirhai kuomah, "A pawl pawlin inthungtir ro, sawmnga vêl peiin" a ta.
{9:15} Chuong ang chun an thaw a, an inthungtir vong a.
{9:16} Bei phêk nga le nga pahni chu a lâk a, vàn tieng nghain lawmthu a hril a, a khoi a, mipuihai laia sem dingin zirtirhai chu a pêk a.
{9:17} An rêngin tlai takin an fâk a, an fâk mahla zirtirhaiin an rût khawm chu bawm sawmpahni sip a nih.
{9:18} Tum khat chu Isu fienriel tongtainaah a zirtirhai khom an um ve a, an kuomah " Mihaiin tu am ka nih an mi ti a?" tiin a'n don a.
{9:19} Anni chun, "Baptistu Johan ti che an um a, a thenin Elija an ti che a, a then ruok chun tien lai zawlnei tu amanih tho nawk ni awmin an hril che" an ta.
{9:20} Ama chun, "An leh, nangnin tum a nih in mi ti a?" a ta. Peterin, "Pathien Krista chu i nih" tiin a don a.
{9:21} Chu chu tu khom hril lo dingin thu a pêk tlat a.
{9:22} "Mihriem Naupa hin thil tam tak a la tuor ding a nih; upa hai, thiempu lal hai le Dàn zirtirtuhaiin hnawl an ta, an sukhlum ding a nih; amiruokchu, ni thum niah tho nawk a tih" a ta.
{9:23} Chun, mi po po kuomah, "Tu khomin a mi zui ding chun mani insie hmangin,r ni tin a kraws putin mi zui raw se.
{9:24} Tu khom mani nun hum tum chun chân a ta, tu khom keima leia nun chân chun hum a tih.
{9:25} Miin khawvel hi a pumin nei sien, ama inhmangin amani boral si sien la, iem a tangkai a?
{9:26} Ka thu le kei mi'n zàpuitu taphot chu Mihriem Naupa khomin ropuina leh, Pa le vàntirko thienghlimhai ropuina leh a hung nawk hunah ama chu inzàpui vèng a tih.
{9:27} Indik takin ka hril cheu hi, hieng laia ngîr thenkhat hi Pathien ram an hmu hmâ khat chu thi lo ding an um" a ta.
{9:28} Chuong thu Isun a hrila inthoka ni riet vêla chun Peter le Johan le Jakob hai thuoiin tongtai dingin tlângah a fe a.
{9:29} A tongtai lai chun a hmèl a hung danglam a, a silfènhai chu kawlinlep angin a hung var ta phût el a.
{9:30} Ngai ta, Mosie le Elija hai pahni chun ropuinaa inthuomin an hung pawl a,
{9:31} Jerusalema a thi tlingtlâkna ding chungchang thu an hril a.
{9:32} Peter le a ruolhai ruok chu an inlusu a, sienkhom an hang har chun a ropuina le a bula mi pahni ngîrhai chu an hmu a.
{9:33} Isu an màksan ding lai chun Peterin, "Hotupa, ei ta dingin hi taka um zing hi a tha, bawkte pathum khawng ei ta, i ta dingin pakhat, Mosie ta dingin pakhat, Elija ta dingin pakhat" a ta (Iem a hril ti khom a hriet mumal nawh).
{9:34} A hril lai zing chun sûm a hung zîng a, anni rawi chu a hung tuom a; sûmin a hung tuom chun an ti hle a.
{9:35} Sûma inthok chun rawl a hung suok a, "Hi hi ka mi thlang, ka Naupa chu a nih, ama thu hi ngai ro" a ta.
{9:36} Rawl a hung suok hnung chun Isu chauh chu an hmu a. Chuong lai chun an thil hmu chu an topui tlat a, tu khom an hril nawh.
{9:37} A zîngah tlânga inthoka an hung thlàk chun mipui tam takin an lo hmuok a.
{9:38} Mipui laia pakhat chu a khêk suok a, "Zirtirtu, ka naupa nei sun hung en hrâm dingin ka ngèn che;
{9:39} ramhuoiin a man rop a, a khêk tuor tuor a, a chil huom tla bor bor khopin a soisak a, an thla ta mang naw leiin a sukhlum têp a ni tah.
{9:40} I zirtirhai hnot suok dingin ka ngêna chu an thaw thei si naw a" a ta.
{9:41} Isun a don a, "Tu lai ruolthar, ringna tlasam le lungril lûtinlehai, ieng chen am in kuomah la umin ka ngai thei ding cheu a na? I naupa chu hung thuoi rawh" a ta.
{9:42} A hung thuoi laiin ramhuoi chun a her thluk a, a soisak hrep a. Ramhuoi tirdakum chu Isun a hal a, naupang chu a sukdam a, a pa kuoma chun a'n hlân a.
{9:43} Mi po poin Pathien ropuizie chu mak an ti hle a.
{9:44} Mi po poin a thilthawhai maktia an ngaisàng êm êm lai chun a zirtirhai kuomah" Ka thil hril ding cheu hi fimkhur takin ngâithla ro. Mihriem Naupa hi mihriemhai kutah inmantirin a um ding a nih" a ta.
{9:45} Nisienlakhom, a thu hril umzie chu an hriet thiem nawh. An man fùk thei nawna dingin an lakah thup a na, sienkhom ama an indon chieng ngam bok si nawh.
{9:46} Anni lai tu am a ropui tak ding ti thuah zirtirhai chu an lo insêl a.
{9:47} Isun an thil ngaituo chu a hrietin, naupang te hi a bânah a hung kei a, a bulah a'n ngirtir a, an kuomah
{9:48} "Tu khom hi naupang hi ka hming leia lawm chu keima mi lawm a nih; kei mi lawmtu chun mi tirtu a lawm a nih; nangni laia chîn tak hi a nih a ropui tak chu" a ta.
{9:49} Chu zoah Johanin, "Zirtirtu, mi pakhatin i hmingin ramhuoihai a hnot suok kan hmu a, keini laia mi a ni ve si naw leiin khap kan lo tum a" a ta.
{9:50} Isun an kuomah, "Khap naw ro. Tu khom a dodal nawtu cheu chu eini tienga thang an ni si a" a ta.
{9:51} Vàn tienga ama thuoi hmang hun a hung hnai chun Jerusalem panin Isu chu a'n thok lui tlat a.
{9:52} Samari khuo a sir dinga chun a ta dinga iengkim lo buotsai dingin a hmaah mi a'n tlàntir a;
{9:53} sienkhom Jerusalem pana fe pei a tum tlat leiin an lo ngaisak naw a.
{9:54} A zirtir Jakob le Johanin chu chu an hmu ve chun "Lalpa, hienghai kàng hlum vong ding hin vàna inthokin Elija ang khans mei kan ko thlâk i remti naw maw?" an ta.
{9:55} Ama chu a ngha kîr a, anni chu a bàu khat at,
{9:56} ukhaw dangah an fe tah a.
{9:57} Lama an thang mèk laiin mi pakhat a hung a, "I fèna taphotah zui ka ti che" a ta.
{9:58} Isun a kuomah, "Sihalhan kuo an nei a, chunglèng vatehai khomin bu an nei a, Mihriem Naupa ruok hin chu lu nghatna hmun hrim a nei nawh" a ta.
{9:59} Mi dang kuomah "Mi zui rawh" a ti ve thung a. Ama chun, "Lalpa, ka pa la va vui zet ka tih" a ta.
{9:60} Isu ruok chun, "Mithiin anni mithi chu lo vui el raw se; nang ruok chun Pathien ram thu hi va hril dar lem rawh" a ta.
{9:61} Mi dangin, "Lalpa zui ka ti che, amiruokchu, in tienga mihai la va chibai zet ka tih" a ta.
{9:62} Isun a kuomah, "Tu khom leileta langkawn chel ta sia hnung tieng ngha chu Pathien rama sinthaw tlàk a ni nawh" a ta.
{10:1} Chu zo chun Lalpan mi dang sawmsariv a ruot a, a fèna ding khuo le hmun taphotah hma lo lawk dingin a kop peiin a'n fetir a.
{10:2} An kuomah, "Bu sîk ding tam tak a um, sienkhom sinthawtu an tlawm si. Chuleiin, a bu sîktu ding mi tir dingin lo neitu Lalpa hni ro.
{10:3} "Fe suok unla, satene ruol laia beram khal lût ang elin ka tir suok cheu hi.
{10:4} Tangka ip dâm, mansa dâm, pheikhok dâm chawi naw ro, lampuiah tu khom chibai bûk bok naw ro.
{10:5} Chun, in lûtna taphotah a hmasa takin, "Hi ina hin thlamuongna tlung raw se" ti pei ro.
{10:6} Chu ina chun thlamuongna ngaina mi an lo um chun in thlamuongna thu chu an chungah um sien, an um naw ruok chun in kuomah hung kîr nawk a tih.
{10:7} In tlungna ngaiah tlung zing unla, an pêk taphot cheu chu fain dawn ro; sinthawtu chu hlaw hmu tlâk a ni si a. In dang dangah tlung lâwr naw ro.
{10:8} "Chun, khuo in lûtna taphotah an lo lawm cheu chun, an pèk ang ang cheu chu fa unla,
{10:9} damnaw umhai chu sukdam unla, 'Pathien ram chu in kuomah a hung tlung tah' ti pei ro.
{10:10} In lûtna khuohaiin an lo lawm naw cheu chun an khawlaiah fe unla,
{10:11} "In khaw pilvut kan kea kai khom kan kephaa inthokin nangni chungah kan thin fai; Pathien ram in kuomah a hung tlung tah ti ruok chu lo hre ro' in ti ding a nih.
{10:12} Ka hril cheu hi, Rorêlna Nia chun chu khaw tuor ding nêk chun Sodom khaw tuor chu zie-um lem dai a tih.
{10:13} "Nang Korazin, i chung a pik. Nang Bethsaida, i chung a pik. Nangni laia ka thilmak thaw kha Tura le Sidona thaw chu ni sien, saiip sila pilvut lai inbuolin an simzie suklang dai tâng an tih.
{10:14} Rorêlnaa chun in tuor ding nêkin Tura le Sidon tuor ding chu zie-um lem dai a tih.
{10:15} Kapernaum, nang khom, vàn chena chawi sâng i ni ding am a nih? Mithi khuo chena nam thlâk i ni lem ding a ni si a.
{10:16} "In thu awituhai chun ka thu khom awi an ta, a hnawltu chun kei khom an mi hnawl a nih; chun, kei mi hnawltu chun a mi tirtu khom a hnawl a nih" a ta.
{10:17} Sawmsarihai chu hlim takin an hung kîr a, "Lalpa, ramhuoihai khom i hming leiin kan thu thuin an um" an ta.
{10:18} Ama chun, "Têk anga vàna inthoka Setan tlàk kha ka hmu hrim a nih.
{10:19} Ngai ta u, rûl hai, ainuvêt hai, hmêlmapa hrâtna po po hai sirdè theina thu ka pêk cheu hi, ieng khomin sukna naw top a ti cheu.
{10:20} Nisienlakhom, ramhuoihai in thu thua an um leiin lawm naw ro, vàna in hming ziek a ni leiin lawm lem ro" a ta.
{10:21} Chuong lai tak chun Isu chu Thlarau Thienghlimah a lawm ta êm êm a, "Aw Pa, hnuoi le vàn Lalpa, nangin mi varhai le mi thiemhai lakah hieng thu hi i thup tlat a, mi mawlhai kuomah i puong leiin ka'n pâk che; a nih, Pa, chuong ang chu tha i ti zawng tak a nih.
{10:22} Ka Pain iengkim a mi'n koltir tah; Pa chauh naw chun tu khomin Naupa hi tu am a nih ti an hriet nawh; Pa khom chu tu am a nih ti Naupa le a kuoma Naupain a puong nuomnahai chauh naw chun tu khomin an hriet bok nawh" a ta.
{10:23} Chun, a fâla an um laiin a zirtirhai kuomah, "In thil hmu ang hmu ve chu a hamtha.
{10:24} Ka hril cheu hi, zawlnei le lal tam tak khomin in thil hmuhai hi hmu ve an lo nuom hlak a, an hmu si nawh; in ngàithlâkhai hi ngàithlâk ve an nuom a, sienkhom an ngàithlâk si nawh" a ta.
{10:25} Chun, tum khat chu Dàn zirtirtuhai laia pakhat a ngîr a, Isu fiena dingin "Zirtirtu, chatuon hringna nei dingin iem thawng ka ta?" tiin a'n don a.
{10:26} Ama chun, "Dàn buah iem a'n ziek a? Iem in inkawktir hlak a?" a ta.
{10:27} Ama chun, "Lalpa i Pathien chu i lungril po poin, i thlarau po poin, i hràtna po poin, i ngaituona po poin i hmangai ding a nih; nangma i'n hmangai angin i vênghai khom i hmangai ding a nih" a ta.
{10:28} Isu chun, "I don indik, chuong ang chun thaw la, hring i tih" a ta.
{10:29} Ama chun ama le ama thiem inchangtir nuomin Isu kuomah, "An leh ka vênghai chu tuhai am an na?" a ta.
{10:30} Isun a don a, "Mi pakhat, Jerusalema inthoka Jeriko pana fe thla chu lampuiah suomhmang ruolin an lo suom a, a silfenhai an hlìppèk a, an vuok hrep a, thidangin an màksan a.
{10:31} Chu lampui chu thiempu pakhat hin a hraw hlauh a, ama a hang hmu chun a hêl el tah a.
{10:32} Chuong ang bokin Levi chia mi pakhat khomin chu hmun chu a hraw a, ama a hmu chun a hêl ve el tah a.
{10:33} Samari mi pakhat inzinin a umna chu a hung tlung a, a hang hmu chun a lunginsiet êm êm a,
{10:34} a va pan a, a hliemnahai chu hriek le uoiin nàlin a tuompêk a; ama sabengtunga chun an chuongtir a, khuolbûkah a fepui a, a enkol a.
{10:35} A zîngah a màksan tawm chun duli pahni a phor a, khuolbûk enkoltu chu a pêk a, "Lo enkol la, hi bâk i sêng po po chu ka hung kìr nawk pha rul ka ti che" a ta.
{10:36} "Aw leh, chuong mi pathumhai lai chun a tu tak am suomhmang tuoktu vênghai ni dingin i ring a?" a ta.
{10:37} Ama chun, "A lunginsiettu chu" a ta. Isun, "Nang khom chuong ang chun va thaw ve rawh" a ta.
{10:38} Isu le a zirtirhai chu lampuia khaw pakhatah an lût a, nuhmei pakhat Martha an ti chun a lo intlungtir a.
{10:39} Ama chun zuorpui pakhat a hming Mari a nei a, ama chu Lalpa ke bulah thungin a thu a ngâithlàk a.
{10:40} Martha ruok chu fâk rong bawlin a buoi hle a. Isu kuomah a hung a, "Lalpa, ka zuorpuinuin kei chauh rong bawl dinga a mi dande el hi tha i ti bîk am a nih? Mi hung thangpui dingin hril ta la" a ta.
{10:41} Lalpa chun a don a, "Martha, Martha, ngaituo i hau a, i buoi hlè rèng a nih; sienkhom thil tûl pakhat chauh a um.
{10:42} Mari chun chan tha a thlang a, chu chu lâkpêk ding a ni nawh" a ta.
{11:1} Tum khat chu hmun pakhatah Isu a tongtai a. A tongtai zo chun a zirtirhai laia pakhat chun, "Lalpa, Johanin tongtai dàn a zirtirhai a'n chûktir ang bokin mi'n chûktir ve rawh" a ta.
{11:2} Ama chun, "In tongtaiin hieng hin ti hlak ro:Pa,I hming inzaum sien,I ram hung tlung raw se;
{11:3} Ni tin kan fâk khop bu mi pe la,
{11:4} Kan chunga thil suol thawtuhai,Kan ngaidam hlak ang bokin,Kan suolnahai mi ngaidam la,Thlêmnaah mi thuoi lût naw rawh"wtiin.
{11:5} Isun an kuomah, "Nangni lai tuin amani ruol nei sien, zàn rilah a inah fein, 'Ruolpa, bei phèk pathum mi'n pûktir rawh,
{11:6} ka ruolpa inzinin a mi hung sir a, hang pêk ding ieng khom ka nei dêr nawh' va ti sien,
{11:7} in sûnga mi chun, 'Mi hung sukbuoi naw rawh, tuhin chu kot khom kan kal vong tah a, ka nauhai leh khumah kan zâl tah a, thoin ka hung pêk thei naw che' tisan sien khom,
{11:8} ka hril cheu hi, a ruolpa a ni leiin thoin va pe el naw sien khom, a hni tlut tlut leiin tho a ta, a mamaw zât zât pêng a tih.
{11:9} "Chuongchun, ka hril cheu hi, hni ro, pêng an ti cheu; zong ro, hmûng in tih; kik ro, hongpêk an ti cheu.
{11:10} Tu khom a hni phot chun a dong a; tu khom a zong chun a hmu a; tu khom a kik chu hongpêk nîng a tih.
{11:11} Nangni pahai lai tu khom a naupan bei hni sien, tuin am lung pêng a ta? Nga hni sien, tuin am rûl a pêk ding?
{11:12} Artui hni sien, tuin am ainuvèt a pêk ding?
{11:13} Nangni mi suolhai hmanin in nauhai thil tha pêk nachâng in hriet si chun in Pa vàna mi chun a hnituhai chu tam nawk zuolin Thlarau Thienghlim a va pêk awm ngei cheu de!" a ta.
{11:14} Ramhuoi man, tong thei lo mi pakhat sûnga inthokin Isun ramhuoi chu a hnot suok a, a hung suok hnung chun a hung tong suok el tah a, mipui chun mak an ti hle a.
{11:15} Sienkhom, anni laia thenkhat chun, "Ramhuoi lal Belzebub lei annawm ramhuoi a hnot suok hi" an ta.
{11:16} Mi thenkhat ruok chun ama fiena dingin vàna inthoka inchikna thilmak inentir dingin an phùt a.
{11:17} Isun an ngaituohai a lo hriet a, an kuomah, "Khaw lai ram khom mani le mani indo taphot chu an ram hlak; insûng khom mani le mani indo chu an tlu hlak.
{11:18} Setan khom ama le ama indo sien, iengtin am ram inngìr a ta? Nangnin Belzebub leia ramhuoihai hnot suok dàma in mi hril leiin hi thu hi ka hril a nih.
{11:19} Kei hi Belzebub leia ramhuoihai hnot suok hlak ka ni chun, in mihaiin tu leiin am ramhuoi an hnot suok hlak a? Chuongchun, anni kha annawm in chungthu rêltu dinghai chu.
{11:20} Amiruokchu, Pathien kut leia ramhuoi hnot suok ka ni si chun in kuomah Pathien ram chu a hung tlung tah tîna a nih.
{11:21} "Mi hrât chun hriemhrei famkim leh in a vèng chun, a thil neihai chu a him hlak.
{11:22} Nisienlakhom, a nêka hrât lemin a hung bei a, a hnè chun a ringsan tak râlthuom chu làkpêk a ta, a râllâkhai chu a nuom nuomin sem dar a tih.
{11:23} Keima tienga thang naw taphot chu mi dotu a na, mi lakhawmpuitu naw chun a sukdar a nih", a ta.
{11:24} Thlarau tirdakum a hnot suok chu mi sûnga inthoka a hung suok chun chawlna hmun zongin thlalèrah a'n vâk a'n vâk a, sienkhom umna ding hmun a hmu naw leiin 'Ka in suoksana khan kir nawk el ka tih' a ta.
{11:25} Chun, a va tlung chun phit faia chei diemin a hmu a.
{11:26} Chuongchun, a fe a, a nêka suol lem ngot thlarau pasari a va thuoi a, an hung lùt a, chu taka chun umhmun an khuor tah a. Chu mipa ngîrhmun chu a hmaa nêkin a hung se lem dai tah a nih" a ta.
{11:27} Chuong thu chu Isun a hril lai mipui laia nuhmei pakhat chu a khêk suok a, "A hringtu che chu a hamtha, i nene nêk ngei khom" a ta.
{11:28} Isu ruok chun, "Pathien thu hrea zawmtuhai hi an hamtha lem" a ta.
{11:29} Mipui hung pung khawmhai kuoma chun Isun, "Tu lai ruoltharhai hi mi rilo tak an nih; inchikna thilmak an phût a, Jona inchikna chauh naw chu inchikna thilmak hrim inentir ni naw ni hai;
{11:30} Jona chu Ninevi khaw mihai ta dinga inchikna a ni ang khan, Mihriem Naupa hi tu lai ruoltharhai ta dinga inchikna nîng a tih.
{11:31} "Sim tieng lalnu kha Rorêlna nia chun tu lai ruoltharhai ruol hin ngîr vêng a ta, thiem naw inchangtir a tih; Solomon varna ngâithla dingin kawlkawdonga inthokin a hung si a; ngai ta u, Solomon nêka ropui lem chu hi taka hin a um.
{11:32} Ninevi mihai chu Rorêlna nia chun tu lai ruoltharhai leh hin ngir tlâng an ta, thiem naw inchangtir an tih, Jona thu hril leiin an sim si a. Ngai ta u, hi taka hin Jona nêka ropui lem chu a um.
{11:33} "Tu khomin khawnvar sitin kilkhawrah an sie ngai naw a, leikhawrin an khup khum ngai bok nawh, a hung luthaiin a var an hmu thei dingin a sienaah an sie lem hlak.
{11:34} I mit hi i taksa ta dinga khawnvar a nih. I mit a tha chun i taksa pumin var a ta, a tha naw ruok chun i pumin inthim a tih.
{11:35} Chuleiin, fimkhur rawh, nangmaa var um chu thim lo ni pal hlauh rawi a tih.
{11:36} I taksa pum a'n thimna lai um loa a var suok vong chun, khawnvar varin a sun var ang chein i pumin var suok i tih" a ta.
{11:37} Thu a hril zo chun Farisai pakhatin bu fa dingin a hung fiel a, ama chu a zui lùt a, dawkana thlaithlêng chu a ot nghal a.
{11:38} Kut sawp loa thlaithlèng a ot hmutu Farisai chun mak a ti hle a.
{11:39} Lalpa chun an kuomah, "Nangni Farisaihai hin no le thlèng puo tieng in sawp fai takluo a, in sûng tieng ruok chu duâmna le rîtlonain a sip si a.
{11:40} Mi intlawhai, a puo tieng siemtu chun a sûng tieng khom a siem nawm a nih?
{11:41} No le thlèng sûnga um chu mi retheihai pe unla, in ta dingin iengkim fai el a tih.
{11:42} "Nangni Farisaihai, in chung a rik ie! Pudina dàm, lengmaser dàm le huona thlai hna tinrêng dàm sawmapakhat in pèk hlak a, sienkhom indikna le Pathien hmangaina tieng ruok chu in ngaithá si a; chu chu annawm in nuna in hmang hlak lem ding chu, a danghai khom ngaithà chuong loin.
{11:43} Nangni Farisaihai, in chung a rik ie! Sunagogah thungna hmatawng le dawr hmuna hai mi chibai bûk in ngaina hlak si a.
{11:44} In chung a rik ie! Thlàn hmun inchik lo, hre loa mi'n an hraw hlak ang chu in nih" a ta.
{11:45} Dàn zirtirtu pakhat chun, "Zirtirtu, hieng thu i hril hin keini khom i mi khak sa ve a nih" tiin a suosal a.
{11:46} Isun a don a, "Dàn zirtirtuhai, nangni khom in chung a pik ie! Phurrik tak tak mi liengkoah in innghat a, nangni hlak chun phur chu in kut hmawr khomin in tawk nuom si nawh.
{11:47} In chung a rik ie! In thlatuhai that zawlneihai thlàn in dàm in bawl a;
{11:48} in thlatuhai thilthaw chu in hrietpui a, in remtipui tìna a nih; annin a that an tum a, nangnin an thlân in bawl in bitum thung a.
{11:49} Chu lei chu annawm Pathien varnain, "An kuomah zawlnei le tirkohai tir ka ta, a then that an ta, a then sukbohmang an tih" tia a lo hril rêng kha.
{11:50} Chuongchun, leilung insieng tîra inthoka zawlnei that ta po po hai thisen maw chu tu lai ruoltharhai hin phur an tih;
{11:51} a nih, ka hril cheu hi, Abel an thata inthoka maichâm le Hmun Thienghlim inkâra Zakari an that chena thisen phuba chu tu lai ruoltharhai chunga hin lâk nîng a tih.
{11:52} "Nangni Dàn zirtirtuhai, in chung a rik ie, Varna chabi chu in chawi hmang dai a, nangni lût nuom si loin mi dang lût ding hlak in dang bok si" a ta.
{11:53} Chu ina inthoka Isu a suok hnung chun Farisaihai le Dàn zirtirtuhai chun nasa takin an tai tan a, thu tam tak an indon sek a;
{11:54} a tong suol palh man tumin an inchàn ta ràn a.
{12:1} Chuong lai chun mipui sâng tam tak, kepha insir de nuk nuk khopa tam an hung pung khawm a. A zirtirhai kuoma chun thu a hril hmasa a, "Farisaihai chol, lêmderna laka inthok chun fîmkhur ro.
{12:2} Puong lang lo dinga thup ieng khom a um naw a, hriet lo dinga ip hmang ieng khom a um bok nawh.
{12:3} Zàn thima in hril chu zîng khaw varah la hrieng an ta, pindan sûngrila in inbiek rûk khom in chung sîpa inthokin tlânginsampui an tih.
{12:4} "Ruolhai, ka hril cheu hi, taksa sukhluma chu hnunga ieng khom tawk poi thei ta lo chu ti naw ro.
{12:5} Tu am in ti ding hril ka ti cheu: taksa a sukhlum hnung khoma hremhmuna pei theitu cheu chu ti ro; a nih, ka hril cheu hi, ama mol chu ti ro.
{12:6} Chongzong panga poisax hniin an zor hlak an naw maw? Pathien ruok chun anni laia pakhat tê khom hi a theinghil ngai nawh.
{12:7} In sam zai chen khom a tiem vong annawm! Chuleiin ti naw ro, chongzong tam tak nêkin in hlu lem si a.
{12:8} "Ka hril cheu hi, mihai hmaa mi tantu taphot chu Pathien vàntirkohai hmaah Mihriem Naupa hin tan vèng a tih.
{12:9} Sienkhom, mihai hmaa mi'n phattu chu Pathien vàntirkohai hmaah inphat vèng a tih.
{12:10} Mihriem Naupa chu an soisel khomin an soiselna chu ngaidam nîng a ta, Thlarau Thienghlim hrilsetu ruok chu ngaidam ni naw nih.
{12:11} Chun, Sunagog hotuhai le rorêltuhai le thuneituhai hmaa an thuoi phâ cheu chun in thiemna thu ieng tin am in hril ding ti thuah lungkham naw ro;
{12:12} in hril ding chu a hun takah Thlarau Thienghlimin a hril ding cheu a ni si a" a ta.
{12:13} Mipui laia mi pakhat chun, "Zirtirtu, ka unaupa kuomah ka pa ro mi sem ve dingin mi hrilpêk rawh" a ta.
{12:14} Ama chun, "Mihriem, nangni unau kâra rorêltu le ro semtuah tuin am a mi ruot a?" a ta.
{12:15} Chun, an kuoma bok chun, "Fîmkhur unla, duâmna tinrêng laka inthok chun invêng tha ro; mihriem hringna hi neinungnaa innghat a ni nawh"y a ta.
{12:16} An kuomah tekhinthu a hril a: "Mi hausa pakhat lo tharsuok chu a hung hlawk tah èm êm a.
{12:17} Chuongchun, "Iengtin am thaw tâng ka ta? Ka lohma suokhai ka bu inah a'n leng naw ding a ni si a' tiin a'n ngaituo a.
{12:18} Ama bok chun, 'Hieng hin thawng ka tih. Ka bu in thiek ka ta, a lien lem bawl ka ta, chu taka chun ka bu le bâl le ka thil neihai sêk khawm ka ta.
{12:19} Ka thlarau kuomah, 'Kum tam tak dai ding thil tha tam tak i khawl khawm tah hi. Tuhin chu chawl hadam la, fain dawn la, hlim takin chên ta rawh' tîng ka tih' a ta.
{12:20} Nisienlakhom Pathienin a kuomah, 'Mi invêt! Voizàn hin i hringna an làkpèk ding che a nih. I ta dinga i thawsuokhai po po kha tuin am nei tâng a ta?'a ta.
{12:21} Mani ta dinga sum le pai inkhawl hnûr a, Pathien tienga pasie si chu, chuong ang chu a nih"z a ta.
{12:22} A zirtirhai kuomah, "Chuleiin ka hril cheu hi, in hringna ta dingin ieng am fain in bâr ding, in taksa ta dingin ieng am silin in bil ding ti lungkham naw ro.
{12:23} Fâk ding nèkin hringna a poimaw lem a, silfèn nêkin taksa a poimaw lem bok.
{12:24} Vaâkhai hi ngaituo ro, bu an tu naw a, an sìk naw a, bupang an nei naw a, bu in an nei bok nawh; nisienlakhom Pathienin a chawm tawl si a. Nangni chu vatehai nêkin in hlu lem dai si a!
{12:25} Nangni lai lungkham leia mani hringna dârkàr khat suksei thei tu am in um?a
{12:26} Chuong ang thil chauh hman thaw thei si loin ieng dinga thil dang lem chu in lungkham am a na?
{12:27} "Lili pâr dâm hi ngaituo ro, an inthang dân chenin. Sin an thaw naw a, pat an kher bok nawh. Nisienlakhom, ka hril cheu hi, Solomon meuh khom a ropui thei ang tawpa a'n thuom khan hieng lili pâr pakhat tluk khom hin chei a ni nawh.
{12:28} Hlo hna, voisun hringa a zînga meia raw hmang nawk el ding hman chuong ang lawma Pathienin a chei chun, aw nangni ringna tlawmhai, chuonghai nêk chun a va'n thuom nasa lem cheu awm de!
{12:29} Nangni chu fâk le dawn ding ngaituoin buoi rak rak naw unla, chuong thil chu lungkham bok naw ro.
{12:30} Hieng hi khawvel mi po po buoipui tak a na, in Pain hieng thil hi in mamaw ve ti a hriet.
{12:31} A ram chu zong lem ro, chuong thil po po khom chu a pêk belsa ding chèu a nih.
{12:32} Pawl tlawmhai, ti naw ro, a ram pèk cheu hi in Pa lawmzawng tak a nih.
{12:33} In neihai zor unla, pasiehai kuomah pe ro, rûkru an lût thei nawna, hângthîmin an fâk siet thei nawna le tangka ip a phai thei nawna vàna chun in ro ding khawl khawm ro.
{12:34} In ro umna taphotah in lungril khom a um hlak si a.
{12:35} "Rongbawl dinga inchei sa diemin, in khawnvarhai sita inpei zingin um ro.
{12:36} Inneina ruoi kîla fe an pu hung inlawiin kotkhâr a hung kik phaa hongpêk nghàl dinga lo nghâktu siehlawhai ang hin um ro.
{12:37} An pu hung inlawiin ama lo nghâk zingtu siehlaw a hung hmuhai chu an hamtha ie. Thu dik tak ka hril cheu hi, ama chun rongbawl thuom inbel nghal a ta, anni chu dawkanah inthungtir a ta, bu thurpêk a tih.
{12:38} Zàn ril amanih, khaw var tieng amanih a hung inlawi a, chuong ang siehlaw a hung hmu chu a hamtha.
{12:39} Hi hi hre ro: inneituin rûkru hung hun ding a hriet chun a in chu vêng thâng a ta, rok thei naw nih.
{12:40} Nangni khom inpei sa zingin um ro, Mihriem Naupa chu in beisei naw hunah hung palh rawi a tih"a ta.
{12:41} Peter chun, "Lalpa, hi tekhinthu hi keini chauh amanih i mi hril, an naw leh mi po po?" tiin a'n don a.
{12:42} Lalpa chun "Sum enkoltu ringum le var tak, a puin ama siehlawhai inrawitu le a hun taka an chan ding bu sempêktu dinga a ruot chu tù tak am nîng a ta?
{12:43} A pu a hung phaa chuong anga thaw siehlaw a hung hmu chu a hamtha.
{12:44} Thu dik ka hril cheu hi, a nei po po chungah hotuah siem a tih.
{12:45} Amiruokchu, chu siehlaw chun, 'Ka pu hung vak naw nih' ti lungril putin a siehlawhai chu vaw sien, faa dawnin inrui buoi sien,
{12:46} a pu chu a'n ring naw niah, a hriet naw kàr a hung chun, bong tam insuong a ta, mi ringum nawhai chan inchangtir a tih.
{12:47} A pu ditzawng hre zing sia thaw lo le inpei loa um siehlaw chu na taka vuok nîng a tih.
{12:48} Amiruokchu, hriet naw leia hremna khop thil thawtu chu nêp deua vuok nîng a tih. Tam tak pêka um taphot laka chun tam tak phût nîng a ta, tam tak an inkoltir taphot laka chun tam nawk zuol phût an tih.
{12:49} "Hnuoia hin mei insuo dinga hung ka nih, tu khom hin chok tah sien ka va ti de!
{12:50} Nisienlakhom, baptisma chang ding ka la nei a, chu chu ka hlen hma chun ka ning a va hang inîp ngei de!
{12:51} Hnuoia hin remna inlêngtir dinga hung in mi sawn maw? Teu lo e! Ka hril cheu hi, indo inlèngtir dinga hung ka ni lem.
{12:52} Tuta hnung chu sûng khata mi panga khom inthe phok an ta, pathumhai chun pahnihai, pahnihai chun pathumhai chu do an tih.
{12:53} Pain a naupa do a ta, naupain a pa; nuin a naunu do a ta, naunuin a nu; nuin a mo do a ta, moin a tarpi" a ta.
{12:54} Mipuihai kuoma khom chun, "Tlâk tienga inthoka sûm hung suok in hmù chângin, 'Ruo a sûr ding a nih' in ti nghàl a, a sûr ngei bok hlak.
{12:55} Sim thli a hung hràng hlakin, 'Khuo a lum ding a nih' in ti a, a lum ngei bok hlak.
{12:56} Nangni lêmderhai, hnuoi le vàn enin khawmuol um dàn ding in hril thei si chun ieng dinga tu lai hun um dàn hi in hriet fie thiem naw?
{12:57} "Ieng dinga thil indik chu nangni khomin in man thiem el naw?
{12:58} I khingpui leh rorêltu hmaa inhêk dinga in fe laiin ama chu lampuiah inrempui dàn zong hrâm hrâm rawh, chuong naw chun rorêltu hmaah kei lût a ti che a, rorêltu chun pulis kutah inhlàn a ti che a, pulis chun lung inah khum hlauh rawi a ti che.
{12:59} Ka hril cheu hi, poisab hlek khom in tlâk zo hmakhat chu, chu taka inthok chun suok naw top in tih" a ta.
{13:1} Chu lai chun, Galili rama mi, Pathien kuoma ran thisena an inthawi lai, an inthawina thisen leh inpol nuoia Pilatin a that tawl thu chu chu taka um mi thenkhat chun Isu an hung hril a.
{13:2} Isun an kuomah, "Chuong Galili mihai chun chuong ang thil an tuor lei chun Galili mi dang po nêka suol bîk niin in ring am?
{13:3} Suol bîk lo e! Ka hril cheu hi, nangni khom in sim naw chun chuong ang bok chun bohmang in tih.
{13:4} An leh, Siloama in insâng chimin mi sawmpariet a del hlumhai khom kha Jerusalema chênghai po po nêka suol bîk dingin in ring a ni?
{13:5} Suol bîk lo e! Ka hril cheu hi, nangni khom in sim naw chun chuong ang bok chun bohmang vèng in tih" a ta.
{13:6} Chun, hi tekhinthu hi a hril a. "Mi pakhatin a grêp huonah theichang kûng khat a'n phuntir a, a ra a zong hlak a, pakhat khom a hmu ngai naw a.
{13:7} Grêp huon enkoltu kuoma chun, 'En ta, kum thum zet hi theichang hi a ra ka zong tah a, ka hmu ngai naw a. Phûr el rawh. Hnuoi tha a fâk hek mei mei an naw maw?' a ta.
{13:8} Ama chun, 'Pu, tu kum bèk hi chu la um sien, a bul vèl hi cho ka ta, hnuoi thain la hang vur phot ka tih.
{13:9} Kum nawk ra a'n suo leh a tha nîng a ta, a'n suo naw ruok chun phûr chauh lem rawh' tiin" a ta.
{13:10} Sabat ni voi khat chu Sunagog pakhatah Isun a zirtir a.
{13:11} Nuhmei pakhat, kum sawmpariet zet thlarau suolin a kei kon tah a um a. A ruongzâng a sukmar thei naw leiin a kûl zing hlak a.
{13:12} Isun a hmu chun a ko a, "Nuhmei, i natna chun a'n thlà ta che" a ta.
{13:13} A chunga chun kut a'n nghat a, a hung ngîr tlûn ta nghal a, Pathien a'n pâk a.
{13:14} Isun Sabat nia mi a sukdam lei chun Sunagog hotu chu a lung a sen hle a, mipuihai kuoma chun, "Sin thawna ding ni ruk sûng a um a, chu sûng chun hung inla, insukdam ta unla, Sabat ni kher kher ni loin" tiin a vìn thùr thûr tawl a.
{13:15} Lalpa ruok chun an kuomah, "Nangni lêmderhai, Sabat ni khomin mani bawngchal amanih sabengtung amanih chu sûtin, a thlungna hmuna inthokin tui indawntir dingin in thuoi suok seng hlak an naw maw?"
{13:16} Chuong a ni si chun hi nuhmei, Abraham naunu, kum sawmpariet zet Setanin a lo khuopna hi Sabat khom ni sien sûtpêk a ni naw ding am a ni?" a ta.
{13:17} Chuong thu a hang hril chun a khingtuhai hmai chu a mawk hle a, mipui ruok chu a thilthaw ropui takhai lei chun an lawm hlè thung a.
{13:18} Chu zoa chun Isun, "Pathien ram chu ieng ang am a na? Ieng le am hrilkhîng ka ta?
{13:19} Antam mu khat mi pakhatin a lâk a, a huonah a thè a, a hung inthang a, thing a hung ni a, a zârah chunglêng vatehai an riek hlak ang hi a nih" a ta.
{13:20} Ama bok chun, "Pathien ram chu ieng le am hrilkhîng ka ta?
{13:21} Nuhmeiin chol a lâk a, beia hmet ding beiphit fongc thum chie tho vong dinga a phul ang chu a nih" a ti nawk a.
{13:22} Jerusalem pana an fe lai chun khaw lien le khaw têhai sirin Isun a zirtir malam pei a.
{13:23} Mi pakhat hin, "Lalpa, sandama um chu mi tlawmte chauh an ni ding a ni?" tiin a'n don a.
{13:24} Ama chun, "Kotkhâr chîna chun lùt tum hrâm ro; ka hril cheu hi, mi tam takin lùt tum an ta, lût thei naw ni hai.
{13:25} Inneitupa chu tho a, kot a kal ta hnung chun nangni tuola ngîrin, 'Pu, kot mi hung hongpêk rawh' tiin kik inla khom ama chun, 'Khaw lai mi am in nih ka hriet ngai naw cheu' tiin lo don a ti cheu.
{13:26} Nangnin, 'I rawiin fain ei dawn hlak kha, kan kotthlèra hai khom i zirtir hlak kha' la tîng in ta,
{13:27} ama ruok chun, 'Ka hril cheu hi, khaw lai mi am in nih ka hriet naw cheu; nangni thilsuol thawtu po pohai, ka kuoma inthokin fe hmang ro' la tîng a ti cheu.
{13:28} Abraham hai, Isak hai, Jakob hai le zawlneihai po po Pathien ramah an um ti hmu a, nangni ruok chu tuola hnot suok in nih ti in hriet suok pha chun tapin hâ la rawt in tih.
{13:29} Sak le thlang, sim le hmara inthokin mi hung an ta, an hmun ruot seng hluoin Pathien rama ruoi chu hung kîl an tih.
{13:30} Ngai ta u, a nuhnung takhai khom a hmasa tak ni ding an um a, a hmasa tak khom a nuhnung tak ni ding an um" a ta.
{13:31} Chuong lai tak chun Farisai thenkhat Isu kuomah an hung a, "Hi taka inthok hin suok la, fe hmang rawh. Herodan sukhlum a tum che a nih" tiin an hung hril a.
{13:32} Ama chun an kuomah, "Fe unla, chu sihal chu hieng ang hin va hril ro, 'Ngai rawh, voisun le zinga hin ramhuoihai hnot suokin damnawhai sukdam ka ta, ni thum niah zo ka tih' a tih tiin.
{13:33} Ieng khom ni sien, voisun le zînga le a zîng nawk chenin ka thaw pei ding a nih; indik tak chun, Jerusalem puo tieng zawlnei an thi ngai nawh.
{13:34} Aw Jerusalem, Jerusalem, zawlneihai thattu, i kuoma an hung tirhai lunga lo dèng hlumtu! Arpuiin a têhai a thla hnuoia a op khawm angin i nauhai voi ieng zât am op khawm ka tum tah hlak a ? Sienkhom i nuom si naw kha.
{13:35} En ta, i in le ram chu ràusanin a um tah hi! 'Lalpa hminga hung chu a hamtha' i ti hmâ khat chu mi hmu nawk ta naw ti nih ti ka hril che hi" a ta.
{14:1} Sabat ni tum khat chu Farisaihai laia mi challang pakhat inah bu fa dingin Isu a fe a, an lo enthlâk nasa hle a.
{14:2} Chun, ngai ta, a hmaa chun damnaw invûng pakhat a um a.
{14:3} Isun Dàn hretuhai le Farisaihai chu a biek a, "Sabat nia sukdam a thieng am a thieng naw?" tiin a'n don tawl a.
{14:4} Anni ruok chu an to zing a. Ama chun damnaw chu a chel a, a sukdam a, a'n fetir tah a.
{14:5} Anni rawi chu a biek a, "Nangni lai in naupad amanih in bawngchal amanih Sabat niin tuikulah tla tah ang sien, in làk suok nghàl naw ding maw?" a ta.
{14:6} Chu khom chu an don thei naw bok a.
{14:7} Bu faa an fielhai chun thungna thá thà an inchû pei ti a hmuin an kuomah tekhinthu a hril a.
{14:8} "Tuin amanih inneina ruoi kîl dinga a fiel che chun thungna tha taka thung inchù naw rawh, nangma nêka mi lien lem lo fiel pal hlauh rawi a tih.
{14:9} A fieltu chein, 'Hi pa thungna ding hi inkien rawh' a hung ti el chun hmai mawk takin thungna tha naw takah i'n son a ngai ding a ni si a.
{14:10} Chuleiin, an fiel châng che khom thungna tha naw tak inchu lem la, chuongchun a fieltu che chu hung a ta, 'Ruolpa, thungna tha lemah hung inson raw khai' hung ti lem a ta, thlaithlèng i kìlpuihai mithmuah chawimawiin um i tih.
{14:11} Inngaihlu taphot chu tlawm an ta, inngaitlawm taphot chawimawiin um an tih" a ta.
{14:12} Ama fieltu kuoma khom chun Isun, "Sùn amanih zàn amania ruoi i thè pha leh i ruol hai, i unau hai, i laibung hai le in vènga hausa hai chu fiel naw rawh; i fiel chun fiel vêng an ti che a, rul nawk hlauh an ti che.
{14:13} Ruoi i thè chun pasie hai, piengsuol hai, kebai hai, mitdel hai fiel lem rawh.
{14:14} Anni chun rulna ding che an nei naw leiin malsawmin um i ta, mifelhai thonawkna nia chun rulin i um ding a ni si a" a ta.
{14:15} A thlaithlèng otpui laia mi pakhatin chu chu a hrietin, "Pathien rama ruoi kìltu ding chu a hamtha ie!" a ta.
{14:16} Isu ruok chun, "Mi tuin amanih zànah ruoi ropui tak a buotsai a, mi tam tak a fiel a.
{14:17} A fàk huna chun a mi fielhai kuomah, 'Hung ta ro leh, tuhin iengkim inpei a ni tah' tia hril dingin a siehlaw a tir a.
{14:18} Sienkhom, an rênga inthuruol ang elin suonlam an lo siem seng a.
{14:19} A hmasa tak chun, 'Lo ka'n chawk a, a ena fe a tûl a, lunginsiet takin mi hung inphapêk el rawh' a ta.
{14:20} A dota mi chun, 'Bawngchal sor ding tuok nga ka'n chawk a, va sor sin dingin ka fe ding a na, lunginsiet takin mi hung inphapêk el rawh' a ta. Mi dang chun, 'Nuhmei nei hlim ka na, chuleiin ka hung thei naw a nih' a ti bok a.
{14:21} Siehlaw chu a kîr a, chuong thu chu a pu a hril a. Inneitupa lung chu a sen hle a, a siehlaw kuoma chun, 'Suok nawk nghal la, kotthlêr le kawmkâra hai fe la, pasie hai, piengsuol hai, mitdel hai le kebai hai chu hi taka hin hung thuoi tawl rawh' a ta.
{14:22} Siehlaw chun, 'Pu, i thupêk ang khan ka thaw a, sienkhom hmun ruok a la um ta rop' a ta.
{14:23} A pu chun, 'Suok nawk la, lamliena hai, khawhnawma hai fe la, ka in sip ding mi hung thuoi khawm hrâm rawh.
{14:24} Ka hril che hi, mi ka fielhai khan tu khomin ka ruoi kîl ve naw ni hai' tiin" a ta.
{14:25} Isu ruolin mipui tam tak an fe ve a, a hang ngha kîr a, an kuomah,
{14:26} "Ka kuoma hung taphot chun an pa hai, an nu hai, an nuhmei hai, an nau hai, an unau hai, an farnu hai, a nih, anni hringna chenin an theidae naw chun ka zirtir ni thei naw ni hai.
{14:27} Mi zui nuom sia mani kraws put si lo chu ka zirtir ni thei bok naw nih.
{14:28} "Nangni lai in sawngsâng bawl tumtu chun thung meua a sèng zàt ding le a bawl zona khop sum a nei le nei naw hisap hmasa phot lo tu am um an ta?
{14:29} A lungphùm rem ta zet sia a bawl zo thei naw chun a hmu taphotin,
{14:30} 'Hi pa hin in a rel uoia chu a bawl zo thei si naw a' tiin nuisan an tih.
{14:31} Chun, lal tu khom lal dang do dinga inthok ding ni sien, sipai sîng hni ama do dinga hung inthokhai chu sipai sîng khat le chauh a lo bei ngam ding le ding naw thung meua ngaituo hmasa zet lo tu am um an ta?
{14:32} A bei ngam naw ding a ni chun hla fea an um laiin inremna thu hril dingin palai tir a tih.
{14:33} Chuong ang bokin nangni khom nei po po màksan vong nawtu chu ka zirtir ni thei naw nih.
{14:34} " Machi hi a tha a, sienkhom machi hi da ta sien, iengin am suk-al nawk a ta?
{14:35} Hnuoi thatna dingin a tlâktlài naw leiin an dehawn el hlak. Ngàithlâkna dinga na nei chun ngâithla ngun raw se" a ta.
{15:1} Tum khat chu a thu ngaithla dingin sienkhontuhai le mi suol tam takin Isu an hung pan a.
{15:2} Farisaihai le Dàn zirtirtuhai ruok chun, "Hi pa hin mi suol a pawl a, bu dâm a fâkpui tawla" tiin a chungah an chier a.
{15:3} Ama chun an kuomah hi tekhin thu hi a hril a:
{15:4} " Nangni lai tuin amanih beram za neiin anni laia pakhat bo ta sien, sawmkuo pakuohai chu phûlah màksanin a'n hmang chu a hmu hmâ khat tuin am zong nawng a ta?
{15:5} A hmu nawk chun lawm takin a liengkoah put a ta,
{15:6} a in a tlung chun a ruolhai le a tuolbawmhai ko khawm a ta, 'Ka beram inhmang kha ka hmu nawk tah a, thaw ro, lawm ei tiu' tîng a tih.
{15:7} Ka hril cheu hi, chuong ang chie chun sim ding chuong nei ta lo mi fel sawmkuo pakuohai chunga an lawmna nèka nasain mi suol pakhat sim chungah vànah lawmna nasa lem a tih.
{15:8} "Chun, nuhmei tu khomin duli sawm neiin pakhat inhmang ta sien, khawnvar insita a in phîtin, a hmu nawk hmâ khata zong lo tu am an um ding?
{15:9} A hmu nawk pha chun a ruolhai leh a tuolbawmhai ko khawm a ta, 'Ka duli inhmang kha ka hmu nawk tah a, thaw ro, lawm ei tu' tîng a tih.
{15:10} Ka hril cheu hi, chuong ang bokin mi suol pakhat sim chungah Pathien vàntirkohai nasa takin an lawm a nih" a ta.
{15:11} Isun a hril pei a. "Mi pakhat hin nau pasal pahni a nei a.
{15:12} A naupang lem chun a pa kuomah, 'Pa, ka ro chan ding mi pe rawh' a ta, chuongchun ro chu an kuomah a sem tah a.
{15:13} Chu hnung sawt naw teah a naupang lem chun a chanpuol po chu a lâk a, ram hla takah a fe a, chu taka chun inhoi chènin a sukriral ta vong a.
{15:14} A nei po po a khawral vong hnungin chu rama chun tàmpui a tla a, fâk ding a nei ta naw a.
{15:15} Chuongchun, chu rama mi pakhat chu a bèl a, ama chun vok bu pea sor dingin a lo tieng a tir a.
{15:16} Vok bua an pèk fanghra chun insukkhop vè tak a nuom a, tu khomin fàk ding an pêk si nawh.
{15:17} "Sienkhom a hung inhriet suok phing leh, 'Ka pa ina inhlawfahai lai khom khan fàk sèng lo nei an tam vei leh, kei hlak chu hi taka hin phingtâmin ka thi el ding a ni si a.
{15:18} Tho ka ta, ka pa kuomah fèng ka ta, 'Pa, vàna mi chunga le nangma chungah thil suol ka lo thaw a nih.
{15:19} I naupaa inbûk tlàk khom ka ni ta naw a, i ina inhlawfa pakhat angin mi sor ve el rawh' tîng ka tih, a ta.
{15:20} "Chuongchun a tho a, a pa kuom tieng a pan tah a. Hla taka a la um laiin a pa chun a lo hmu a, a lunginsiet êm êm a, a tlân a, a kuo a, a fawp ngawi ngawi a.
{15:21} A naupa chun, 'Pa, vàna mi chunga le i chungah thil suol ka lo thaw a nih, i naupaa inbûk tlàk khom ka ni ta nawh' a ta.
{15:22} "A pa ruok chun a siehlawhai kuomah, 'Zakuo tha tak kha hung la vat unla, inhâktir unla, kutsebi inbuntir unla, pheikhok khom inbuntir bok ro;
{15:23} bawng tuoi thâu tak kha hung kei unla, that ro. A lawmna dingin ruoi thèng ei tiu.
{15:24} Ka naupa hi a thi a, a hung hring nawk tah a; a'n hmang a, ei hmu nawk tah a ni hi" a ta. Chuongchun an lawm tan tah a.
{15:25} "Chuong lai chun a naupa upa lem chu loah a um a. A hung inlawi chun, in a tlung tawmin rimawi le làm ri a hriet a.
{15:26} A siehlaw pakhat chu a koa, "Chu rî chu ieng rî am an ta leh?" tiin a'n don a.
{15:27} Ama chun, 'I sang a hung kìr a, dam taka a hmu nawk leiin i pain bawng tuoi thâu a that a nih' a ta.
{15:28} A naupa upa lem chu a lung a sen hle a, inah chun a lût nuom naw a. A pa chu a hung suok a, a va thlêm a.
{15:29} A naupa chun, 'Ngai rawh, hieng chen hi suok sorin i mi sor a, i thupêk voi khat khom ka sêl ngai nawh. Sienkhom, ka ruolhai le kan insukhlimna ding kèlté takngiel khom i mi pêk ngai nawh.
{15:30} Tuhin i naupa, nawchizorhai laia i sum thè ral vongtu hi a hung kìr a, bawng tuoi thâu tak el i lo thatpêk nawk nghal si hi' a ta.
{15:31} "A pa chun, 'Ka naupa, nang chu ka kuoma um zing i na, ka nei po po hi i ta annawm.
{15:32} Hi i sangpa ruok hi chu a thi tah kha a hung hring nawk a, an hmang ta kha ei hmu nawk tah a ni hi; hlim taka lawm ding ei ni hrim a nih'a ta" tiin.
{16:1} Chun, a zirtirhai kuomah, "Mi hausa pakhatin sum enkoltu a nei a, chu pa chun a sum a sukriral mei mei a nih tiin an hêk a.
{16:2} Mi hausa chun ama chu a ko a, "I chungchàng thu ka hriet hi iem an ta leh? I sum enkol ziekna bu chu hung la rawh; sum enkoltuah thang thei ta naw ti nih" a ta.
{16:3} Sum enkoltu chun a lungrilin, "Ka puin ka sina inthoka a mi bân ta si chun iem thaw tâng ka ta? Hnuoi cho hlak chu ka thain a tlin si naw a, kut daw hlak chu ka'n zak bok si.
{16:4} Ka sina inthoka a mi bân hnunga mihaiin an ina an mi'n umtirna dingin thaw dàn ka hriet tah' a ta.
{16:5} Chuongchun, a pu sum battuhai chu pakhat khatin a ko tawl a, a hmasa tak kuoma chun, 'Ka pu sum ieng zât am i bat?' a ta.
{16:6} Ama chun, 'Oliv hriek gallonf zariet' a ta. Sum enkoltu chun, 'I bat inchikna lekha hi la la, thung la, gallon zali tiin ziek nghal rawh' a ta.
{16:7} A pahnina kuoma chun, 'Nang ieng zat am i bat?' a ta, ama chun 'Bu tîn sângkhat' a ta. Sum enkoltu chun, 'I bat inchikna lekha kha hung la la, tîn zariet tiin ziek rawh' a ta.
{16:8} A pu chun sum enkoltu mi depde dawha thatzie chu tlipin, 'Var nauhai nêkin tu lai mihai hi khawvel thila chu anni thang le indawr ding chun an verther lem hrim a nih' a ta.
{16:9} Ka hril cheu hi, khawvel hausakna hmangin in ta dingin ruol siem ro, sum a ral pha chatuon hmuna lawm lût in ni theina dingin.
{16:10} "Tlawmte chunga ringum chu tam tak chunga khom a ringum hlak; tlawmte chunga ringum lo chu tam tak chunga khom a ringum ngai nawh.
{16:11} Khawvel sum le pai chunga hman in ringum naw chun tuin am hausakna tak tak lem chu an inkoltir ngam ding cheu a na?
{16:12} Mi dang ta chunga hman in ringum naw chun nangni ta ding lem chu tuin am pêng a ti cheu a?
{16:13} Siehlaw tu khomin hotu pahni rong a bawl kop thei nawh; pakhat theidain a dang chu a dit amanih nîng a ta, an naw leh pakhat chu ngainain a dang chu a hnâm amanih nîng a tih. Pathien rong le sum rong in bawl kop thei nawh" a ta.
{16:14} Sum ngainatu Farisaihaiin chu chu an hrietin Isu an nuisaw a.
{16:15} Ama chun an kuomah, "Mihai mithmua mi fel anga intâr lang mei mei in na, in lungril sûng ruok chu Pathienin a hriet. Mihriemhai ngaisàng zawng hi Pathien mitah chu tirdakum a nih.
{16:16} Johan a hung chen khan Dàn le zawlneihai thu kha hmang ding a na, a hunga inthok ruok chu Pathien ram Chanchin Tha hi hril dar a ni ta thung a, mi tinin chu taka chun lût tumin an baw huoi huoi a nih.
{16:17} Nisienlakhom, Dàn thu sunhang chikte khom a bo nêk chun hnuoi le vàn bohmang ol lem a tih.
{16:18} "Tu khom nuhmei maa nuhmei dang nei taphot chu a uire a na, mi nuhmei mâk nei taphot khom a uire a nih.
{16:19} "Mi hausa pakhat, puon senduk le puon zâi inhmia inthuom, ni tin inhoi taka khawsa hlak a um a.
{16:20} A kotkhâr bula chun kutdaw pakhat a hming Lazar, pânin a bawm sip chu a zâl a;
{16:21} mi hausa dawkana inthoka a fâk nawi tla chu fâk a châk thei hle a. Uihaiin a pânna chu an hung liekpêk hlak a.
{16:22} Kutdaw thi hun a hung tlung chun vàntirkohaiin an thuoi a, Abraham ângsûngah an sie a. Mi hausa khom chu a thi a, an phûm a.
{16:23} Hremhmuna na tuora a'n rûm lai chun a hang en a, hla taka Abraham ângsûnga Lazar inthung chu a hang hmu a.
{16:24} 'Pa Abraham, mi lunginsiet la, Lazar kha hung tir rawh, a kutpàr hmawr tuiah inchie sien, ka lei hi hung dep dei raw se, hi mei choka hin ka na êm èm a nih' a ta.
{16:25} "Abraham ruok chun, 'Ka naupa, nangin i dam laiin thil tha ngot i chang a, chuong ang bokin Lazarin thil tha naw ngot a chang kha hre zing ta la; tu ruok hin chu ama chu thlamuong takin hi taka hin a um a, nang chu i nâ a ni kha.
{16:26} Chu bâkah, hi taka inthoka nangni kuoma hung tum le kha tienga inthoka keini kuoma hung tumhai an infe paw thei nawna dingin chadan inthûk tak ei inkârah a um a nih' a ta.
{16:27} "Ama chun, 'Chuong an leh Pa, Lazar chu ka pa ina bèk infetir dingin ka ngèn che.
{16:28} Piengpui pasal panga ka nei a, hi hremna hmuna hin an hung ve nawna dingin zu hril tawl raw se' a ta.
{16:29} Abraham ruok chun, 'Mosie le zawlneihai an nei annawm, chuonghai thu chu ngai raw hai se' a ta.
{16:30} Ama chun, 'Ni lo e, Pa Abraham, mithi laia mi meuh an kuomah fe sien chu sim an tih' a ta.
{16:31} Abraham chun, 'Mosie le zawlneihai thu an bengkhon naw chun, mithi laia inthoka tho nawk thu khom awi chuong naw ni hai' a ta" tiin a hril a.
{17:1} Isun a zirtirhai kuomah, "Mihai insuoltirtu thilhai hi hung um naw thei a ni nawh, sienkhom a'n umtirtu chung chu a rik.
{17:2} Hieng mi chînhai laia pakhat khom intlûktir nêk chun bu rawtna lung a rîngah inhlìtirin, tuifinrietah thlàk ni sien, a ta dingin a tha lem.
{17:3} "Chuleiin, fimkhur ro, i unauin i chungah thil suol a thaw chun zil la, a sim chun ngaidam rawh.
{17:4} Ni khat sûngin i chungah voi sari thil a suksuol a, 'Ka sim' tia nangma tieng voi sari a hung ngha chun i ngaidam ding a nih" a ta.
{17:5} Tirkohai chun Lalpa kuomah, "Kan ringna mi sukpungpêk rawh" an ta.
{17:6} Lalpa chun, "Antam mu tiet ringna in nei chun, hi theihmi kuoma hin, 'Inphawi la, tuifinrietah inphun rawh' tîng in ta, in thu awi el a tih.
{17:7} "Nangni lai hin tu am siehlaw nei a, a lo kei amanih a beram vèng hung inlawi chu, 'Hung la, bu hung fa nghal rawh' ti ding?
{17:8} Chuong nèk chun, 'Ka fâk ding buotsai la, inthuom la, ka fâk le dawn sûng po ka rawng bawl la, chu zoah nangin fa ve rawh' in ti lem naw ding maw?
{17:9} In thu anga a thaw leiin in siehlaw kuoma chun lawm thu in hril hlak am a ni?
{17:10} Chuong ang bokin nangni khom thaw dinga thu an pèk po po cheu in thaw zo vong hnungin, 'Kan thaw dinga bituk chauh kan thaw leiin siehlaw tlâktlài lo tak kan nih' ti ro" a ta.
{17:11} Jerusalem pana a fe tumin Galili le Samari ram inrìna tieng lam chu Isun a hraw a.
{17:12} Khaw pakhat a lût tawmin phâr sawm a'n tuokpui a.
{17:13} Anni chu hla deu hlekah an ngîr a, " Hotu Isu, mi lunginsiet rawh!" tiin inring takin an khêk a.
{17:14} Anni a hmu chun, "Fe unla, thiempu kawlah va'n entir ro" a ta, chuonga an fe lai chun an hung inthieng tah a.
{17:15} Anni laia pakhat chun a dam ti a hriet phing leh rawl inring taka Pathien inpâk pumin a kîr nawk a.
{17:16} Isu ke bulah bokkhupin lawmthu a hril a, ama chu Samari mi a nih.
{17:17} Isu chun a lo biek a, "Mi sawm kha in hung inthieng ta vong an naw maw?
{17:18} Pakuohai kha khaw la'm an um ta a? Hi awze mig chauh naw hi Pathien inpàk dinga hung kìr an um naw a ni maw?" a ta.
{17:19} Chuongchun a kuomah, "Tho la, fe ta rawh, i ringnain a sukdam che a nih" a ta.
{17:20} Farisaihaiin Pathien ram hung tlung hun ding an indon leiin Isun an kuomah, " Pathien ram hung tlung chu mita hmu thei chi a ni nawh.
{17:21} 'En ta, hi taka hi, saw taka saw' ti bok naw ni hai. Ngai ta u, Pathien ram chu nangnia um a nih"h a ta.
{17:22} A zirtirhai chun a kuomah, "Mihriem Naupa dam lai hun dâm hi ni khat bêk in hmu nuom nawk hun la tlung a ta, sienkhom hmu ta si naw ti niu.
{17:23} In kuomah, 'En ta u, saw taka saw' amanih, 'En ta u, hi taka hi' amanih la tîng an ta; sienkhom fe suok naw unla, anni chu zui bok naw ro.
{17:24} Kawl inlepin kawl kil a el var ton zok zok ang hin Mihriem Naupa hung nawkna nia chun um a tih.
{17:25} Nisienlakhom, chu hma chun thil tam tak tuor hmasa phot a ta, tu lai ruoltharhai hin hnawl an tih.
{17:26} "Nova hun laia thil um dàn ang khan, Mihriem Naupa hung nawk ni khomin um a tih.
{17:27} Longa Nova a lût ni chen khan mihaiin fain an dawn a, nuhmei pasal an innei a. Chu zoah tui a hung lêt a, an rêngin sukbohmang an ni ta khah.
{17:28} "Chuong ang bokin Lota dam lai khom khan thil a tlung khah; fàin an dawn a, inchawin an zor a, thil an phun a, in an bawl a;
{17:29} nisienlakhom Sodom khuoa inthoka Lota a suok ni chun vàna inthokin mei le kât a sûr a, an rêngin a sukhlum vong a ni khah.
{17:30} Mihriem Naupa a hung inlang nawk ni chun chuong ang bok chu la nîng a tih.
{17:31} Chu huna chun in chunga um chu in sûnga sum inchù dingin tum naw raw se. Loa um chu inah hung bok naw raw se.
{17:32} Lota nuhmei kha hre zing ro.
{17:33} Tu khom mani hringna hum tum taphot chun chân a ta, tu khom mani hringna chân taphot chun hum a tih.
{17:34} "Ka hril cheu hi, chu zân chun khum khata zâl mi pahni chu pakhat làk nîng a ta, pakhat chu màksan nîng a tih.
{17:35} Suma nuhmei pahni bu suk lai chu pakhat làk nîng a ta, pakhat chu màksan nîng a tih.
{17:36} Pasal pahni lo fe chu pakhat làk nîng a ta, pakhat chu màksan nîng a tih" a ta
{17:37} A zirtirhai chun, "Lalpa, khaw la'm ie?" an ta. Ama chun, "Saruong umna taphotah mulukolhai khom an fuon khawm hlak" a ta.
{18:1} A zirtirhai chu beidong loa tongtai fan fan ding an nizie inentirna dingin Isun tekhinthu a hril a:
{18:2} Khaw pakhata hin rorêltu pakhat, Pathien tina nei lo, mihriem khom poisa bok lo a um a.
{18:3} Chu khuoa chun hmeithai pakhat a um a, 'Ka khingpui le kan thubuoi mi rêl felpèk rawh' tiin a hung ngên sên a.
{18:4} Ama chun iemani chen chu a thawpèk nuom naw a.
{18:5} A tawpa chun, 'Pathien tì loin mihriem poisa bok naw lang khom, hi hmeithai hin a mi chokbuoi ngun êm a, sukfelpêk el ka tih; chuong naw chun a hung rop awm si a, nghok a um taluo ding a nih' tiin a'n ngaituo a.
{18:6} Lalpa chun a hril pei a, "Rorêltu fel lo thu hril chu hre ro.
{18:7} A mi thlang, a sùn a zàna ama kotuhai chungthu chu Pathienin a rêl fel naw ding am a ni? A la muongchâng dîm a ni?
{18:8} Ka hril cheu hi, hung rêl fel vak a tih. Amiruokchu, Mihriem Naupa hin a hung pha leh khawvela hin ringna hmûng a ti'm?" a ta.
{18:9} Mani fel inti, mi dang hmusit hlakhai kuoma khom Isun hi tekhinthu hi a hril a:
{18:10} "Mi pahni hi tongtai dingin tempulah an fe a, pakhat chu Farisai a na, pakhat chu siekhontu a nih.
{18:11} Farisai chu a ngîr a, ama chungthu hrilin, 'Aw Pathien, mi dang anga mi duâm, depdè le uire hmang le hi siekhontu ang khom hi ka ni ve naw leiin lawmthu ka hril che.
{18:12} Kâr tin voi hnih bu ka nghei a, ka nei taphot sawmapakhat ka pêk hlak' a ta.
{18:13} Siekhontu ruok chu ama hnung daiah a ngîr a, vàn tieng khom ngha ngam loin, 'Aw Pathien, kei mi suol hi mi lunginsiet rawh' tiin a awm a chum a chum ta lem a.
{18:14} "Ka hril cheu hi, chu pa chu a pakhat lem nêkin thiem changin inah a'n lawi ta lem a nih. Inngaihlu taphot chu tlawm an ta, inngaitlawm taphot chu chawimawi nîng an tih" a ta.
{18:15} Isu them dingin nautehai khom an hung thuoi a, zirtirhai chun an lo râu a.
{18:16} Nisienlakhom, Isun anni chu a ko a, "Naupangtehai kha ka kuomah in hungtir unla, khap naw ro; Pathien ram chu hieng ang mihai ta hi a ni si a.
{18:17} Thudik ka hril cheu hi, tu khom naupangte anga Pathien ram lawmtu an ni naw chun a sûngah lût naw top an tih" a ta.
{18:18} Chun, hotu pakhatin a kuomah, "Zirtirtu Tha, chatuon hringna ka chang theina dingin ieng am thawng ka ta?" tiin a hung indon a.
{18:19} Isun, "Ieng leia tha i mi ti? Tu khom tha an um nawh, Pathien chau naw chu.
{18:20} Thupêkhai chu i hriet annawm – uire naw, tuol that naw, inru naw, khêlin mi hêk naw, i nu le pa chawimawi rawh-tihai hi" a ta.
{18:21} Ama chun, "Chuong thil po po chu ka tleirawl laia inthokin ka zawm hlak" a ta.
{18:22} Chu chu a hrietin Isun a kuomah "Kong khat i la bâk; i nei po po zor la, pasiehai sem rawh; chun, hung la, mi zui rawh" a ta.
{18:23} Chu thu a hriet chun a lungngai ta hle a, mi hausa tak a ni si a.
{18:24} Isun ama chu a en a, "Mi hausa ta dingin Pathien rama lùt a va harsa de aw!
{18:25} Pathien rama mi hausa a lùt nêkin thim naa sanghawngsei lût thleng a ol lem si a" a ta.
{18:26} A ngaithlatuhai chun, "Chuong a ni chun tu am sandam ni thei an ta?" an ta.
{18:27} Ama chun, "Mihriem ta dinga thaw thei lo khom hi Pathien chun a thaw thei vong" a ta.
{18:28} Peter chun, "Ngai ta, kan in le lo màksanin kan zui ta che a" a ta.
{18:29} Isun, "Thu dik ka hril che hi, tu khom Pathien ram leia in dàm, nuhmei dâm, unau dâm, nu le pa dàm, nauhai dàm màksantu chun,
{18:30} dam sûng huna ngei khom a nêka tam hmu ngei a tih, hun la hung tlung dinga chatuon hringna leh" a ta.
{18:31} Sawm le pahnihai chu Isun a thuoi bing a, an kuomah, "Ngai ta u, Jerusalemah ei hang fe ding a nih; Mihriem Naupa chungchàng thu zawlneihai hmanga ziek po po kha a hung tlung kim ding a nih.
{18:32} Jentêlhai kutah pêng an ta, nuisawng an ta, inzakum takin soisak an ta, chil sàkkhum an ta, vuong an ta, sukhlum an tih.
{18:33} Chun, a ni thum niin tho nawk a tih" a ta.
{18:34} A zirtirhai chun chu thil chu a ngaina hrim an hriet nawh. A umzie chu anni laka thup a na, a thil hril chu an man phàk nawh.
{18:35} Jeriko khuo Isun a tlung tawmin mitdel pakhat hi lam sîrah kut dawin a lo inthung a.
{18:36} Mipui fe ri a hriet chun iem a nih ti a'n don a.
{18:37} "Nazaret Isu a hung a nih" tiin an hril a.
{18:38} Ama chun, "Isu, Davida Naupa, mi lunginsiet rawh" tiin a khêk a.
{18:39} A hmatawnga fehai chun an hal a, to dingin an hril a, sienkhom "David Naupa, mi lunginsiet rawh" tiin a khêk inring zuol sau a.
{18:40} Isu chu a ngîr a, a kuoma hung thuoi dingin a hril a.
{18:41} A kawl a hung tlung chun, "I chungah ieng am ka thawpèk che i nuom a?" a ta. Ama chun, "Lalpa, hmu thei ka nuom" a ta.
{18:42} Isun a kuomah, "Hmu thei ta raw khai, i ringna hi i dampui a nih" a ta.
{18:43} Chuongchun a hmu thei ta nghàl a, Pathien inpâk pei pumin Isu chu a zui ve tah a. Chu chu mipuiin an hmu chun Pathien an inpâk ve tah a.
{19:1} Isu chun Jeriko khuo a lût a, a sùn pèl ding a na.
{19:2} Chu khuoa chun mi pakhat a hming Zakai a um a, ama chu siekhon hotu, mi hausa tak a nih.
{19:3} Isu chu mi ieng ang hrim am a nih ti hmu a nuom a, a dung a tawi si leiin mipui lai chun a hmu phàk naw a.
{19:4} Chuongchun, Isu hungna ding lampuia chun a lo tlàn khal a, en dingin theichang kùngah a lawn a.
{19:5} Chu hmun Isun a tlung chun a hang en a, "Zakai, hung tum vat rawh, voisun i inah ka tlung ding a nih" a ta.
{19:6} Chuongchun a hung tum nghàl a, hlim takin ama chu a'n tlungtir a.
{19:7} Chu chu mipuiin an hmu chun an rêngin, "Mi suol ina tlung dingin a lût ta saw!" tiin an chier a.
{19:8} Zakai chu a ngîr a, Lalpa kuoma chun, "Ngai ta, Lalpa, tuta inthok chu ka sum zâtve pasiehai sem ka ta, tu thil khom indik lo taka ka lâkpêk chun a lêt liin rul ka tih" a ta.
{19:9} Isun a kuomah, "Voisûn hi ina hin sandamna a hung tlung tah, ama khom Abraham naupa a ni si a.
{19:10} Mihriem Naupa hi bohmanghai zonga sandam dinga hung a ni hrim a nih" a ta.
{19:11} Chu thu chu an ngaithlàk laiin, Jerusalem an hnai ta lei le Pathien ram chu hung tlung nghal dinga mipuiin an ngai leiin hi tekhinthu hi a hril ta pei a.
{19:12} "Muolkil mi tha pakhat chu a'n lal theina ding thu la ding le hung kîr nawk dingin ram hla takah a fe a.i
{19:13} A fe tawmin a siehlaw sawmhai chu a ko a, rangkachak tangka sawmj seng a pêk a, an kuomah, 'Ka thang hmang sûngin hi hin lo sumdawng ro' a ta.
{19:14} A khuo le tuihai chun ama chu an theida leiin, 'Hi pa hi kan lal dingin kan dit nawh' ti dingin palai an tir zui ve nghal a.
{19:15} "Lalna thu chu laa a hung kîr nawkin a tangka pèk chu an sukpung zât indon dingin a siehlawhai chu a ko tawl a.
{19:16} A hmasa tak chu a hung a, 'Pu, i rangkachak tangka kha a lèt sawmin a pung' a ta.
{19:17} A pu chun, 'Ka siehlaw ditum, i thaw tha ie. Thil chîteah i ringum leiin khaw sawm chungah hotuah um rawh' a ta.
{19:18} A dottu chun, 'Pu, i rangkachak tangka kha a lèt ngain a pung' a ta.
{19:19} Ama chun, 'Nang khom khaw nga chungah hotuah um rawh' a ta.
{19:20} "Siehlaw dang chu a hung a, 'Pu, hih, i rangkachak tangka kha, puona funin ka kol tha a.
{19:21} Mi khir tak i ni leiin ka tì che a; i sie nawnaa khom i lâk hlak a, i tù nawnaa khom i sîk hlak si a" a ta.
{19:22} "A pu chun, 'Siehlaw suol, i bau suok ngeiin thiem naw a'n chang che. Mi khir tak ka na, ka sie nawnaa khom ka lâk a, ka tù nawnaa khom ka sik hlak maw?
{19:23} Chuong a ni sa chun ka tangka pèk che kha a pung leh ka'n khawm theina dingin ieng dinga sumdawngna hmunah siein i lo sukhlawk naw?' a ta.
{19:24} Chun, a kawla ngîrhai kuoma chun, 'A rangkachak tangka kha lapêk unla, rangkachak tangka sawm neitu kuomah pe ro' a ta.
{19:25} Anni chun, 'Pu, ama chun sawm a nei annawm' an ta]k.
{19:26} Ka hril cheu hi, a nei taphot pe belsàng an ta, a nei naw chu a nei sun khom làkpêk nîng a tih.
{19:27} Chun, hieng ka hmêlma, lal dinga mi dit nawtuhai hi hung thuoi unla, ka hma bula ngei that ro' a ta" tiin a hril tawl a.
{19:28} Chuong thu a hril zo chun Jerusalem an pan tung a, hma a lo lawk a.
{19:29} Oliv tlànga um Bethphage le Bethani khuo an tlung tawmin zirtirhai laia mi pahnih a tir a.
{19:30} "Ei hma zawna khuoa son va fe unla, in va lût chun sabengtung tuoi inthlung, tu khom la chuongna ngai lo chu va hmung in ta, sût inla, hung kei ro.
{19:31} Chun, tu khomin, 'Ieng dinga in sût?' an ti chun 'Lalpan a mamaw a nih' ti ro" a ta.
{19:32} Chuongchun, a tirhai chu an fe a, an kuoma a hril ang ngeiin an va hmu a.
{19:33} Sabengtung an sût lai chun a neituhaiin. "Sabengtung kha iem a ta in sût el a?" an ta.
{19:34} Anni chun, "Lalpan a mamaw a nih" an ta.
{19:35} Isu kuom an hung kei tlung chun sabengtung chunga chun an puonhai an pha a, Isu an inchuongtir a.
{19:36} A fena lampuia chun an puonhai an pha pei a.
{19:37} Jerusalem an tlung tawm hnai, Oliv tlàng an liem thlàk lai chun a thilmak thaw tam tak hmua zuitu mipui tam tak chun hlim tak le inring takin Pathien an inpàk a,
{19:38} "Lalpa hminga lal hung chu A hamtha,
{19:39} Mipui laia Farisai thenkhat chun Isu kuomah "Zirtirtu, i zirtirhai hi hal tawl rawh" an ta.
{19:40} Ama chun, "Ka hril cheu hi, anni hi an to chun hieng lunghai bèk hi khêk suok an tih" a ta.
{19:41} Jerusalem a tlung tawma khawpui a hmu chun a tâ khum a.
{19:42} "Aw nang hin voisun dâm bêk hin muongna hung intluntu ding che hi hrie chu ni la aw! Nisienlakhom tuhin chu i hmu thei lo dinga thup a ni si.
{19:43} I râlhaiin i vêla hnuoi kul siem a, sîr tina inthoka ruongchaiche thlàk khuma an dang chèp ni che chu a la hung tlung ding a nih.
{19:44} I sûnga chêng i nauhai leh hnuoi dèngnain la hmang an ti cheu. I sûnga lung inthuo rêng rèng hlà nei naw ni hai; Pathienin a hung kan lai che i hriet naw leiin chuong chu i chungah a la hung tlung ding a nih" tiin.
{19:45} Tempula chun a va lût a, thil zortuhai chu a hnot suok a,
{19:46} an kuomah, " 'Ka in chu tongtaina in nîng a tih' ti ziek a na, nangni ruok chun suohmanghai pûkah in siem lem si a" a ta.
{19:47} Ni tin Tempula chun a zirtir hlak a, thiempu lalhai, Dàn zirtirtuhai le vàntlâng hotuhai chun sukhlum dàn ding an zong zing a.
{19:48} Nisienlakhom, mipuiin a thu an ngaithlàk nuom si leiin hang law ngaina rak an hriet si nawh.
{20:1} Ni khat chu tempula Chanchin Tha hrila mihai a zirtir laiin thiempu lal hai, Dàn zirtirtu hai le upa hai chu an hung a,
{20:2} "Tu thuin am hieng thil hi i thaw a na? Tuin am thu a pêk che, mi hril rawh" an ta.
{20:3} Ama chun, "Kei khomin thu indon vèng ka ti cheu:
{20:4} Johan baptisma kha vàna mi thu a ni mihriem thu? Mi hril ro" a ta.
{20:5} Anni chu an inrawn a, "Vàna mi thu ei ti chun, 'Iem a ta a thu in awi nawh' mi tîng a ta,
{20:6} hnuoia mi thu ei ti hlak chun mipuiin an inza leiin lungin an mi dêng el awm si a, Johan chu zawlnei ni ngeiah an pom tlat tawl si" an ta.
{20:7} Chuongchun, "A tu thu am kan hriet nawh" an ta.
{20:8} Isu khomin, "Kei khomin tu thuin am thil ka thaw hril bîk naw ning cheu" a ta.
{20:9} Mipuihai chu tekhinthu a hril pei a: "Mi pakhatin grêp huon a siem a, huon enkoltuhai a'n sântir a, hun sawt tak ram danga thang dingin a fe a.
{20:10} A lo huna chun a chan ai la dingin huon enkoltuhai kuomah a siehlaw a tir a. Nisienlakhom, huon enkoltuhai chun an lo vuok a, kut ruokin an inkìrtir a.
{20:11} Siehlaw dang a tir nawk a, ama khom chu an lo vuok a, inzakum takin an soisak a, kut ruok bokin an inkìrtir a.
{20:12} A siehlaw tir pathumna lem chu an lo inhliem a, huona inthokin an thè dok a.
{20:13} "Grêp huon neitu chun, 'Ieng tin am thaw tâng ka ta? Ka naupa dit tak hi tir el ka tih; ama hi chu lo inzâ êm naw ni hai am' a ta.
{20:14} Huon enkoltuhaiin an lo hmu chun, 'Hi pa hi ro hluotu ding chu a nih, that ei ta, a ro ei nei vong el ding a nih' an ta.
{20:15} Chuongchun, grêp huona inthokin an hnuk suok a, an that a.
{20:16} Grêp huon neitu chun anni rawi chu ieng tin am hung thaw tâng a ta? Hung a ta, huon enkoltu chu that a ta, grêp huon chu mi dang insàntir a tih" a ta. Ngâithlatuhai chun, "Chuong thil êm chu hung tlung lul naw raw se" an ta.
{20:17} Amiruokchu, anni rawi chu a en a,"In bawltuhai lung hnawl kha,Chu ngei el chu a kil aLung tangkai tak a lo ni si"ti ziek hi ieng tina am a na?
{20:18} Chu lung chunga tlu taphot chu koi dar vong an ta, a del ngat lem chu rawt nawi a tih" a ta.
{20:19} Dàn zirtirtuhai le thiempu lalhai chun chu tekhinthu chu anni kawka a hril a nih ti an hriet leiin man nghal thei dàn kong an dap a, sienkhom vàntlâng mipui an ti si a.
{20:20} Chuongchun, Lârsap rorêlna le thuneina hmaah an pèk theina ding remchâng an dap rân a, a tong suol pal man tumin enthlatu, mi indik anga inlang, an tir a.
{20:21} Chuong enthlatuhai chun, "Zirtirtu, i thuhril le thu zirtir hi a'n dik ti kan hriet a, thlier bîk nei loin Pathien thu indik tak chu i zirtir hlak.
{20:22} Kaisar kuomah sie kan chawi ding am kan chawi naw ding?"tiin an indon a.
{20:23} An dâwp a nih ti a hriet leiin an kuomah,
{20:24} "In tangkal chu mi hang inentir ro. Tu lim le tu hming am a chuong a?" a ta, anni chun "Kaisar" an ta.
{20:25} Ama chun, "Kaisar thil chu Kaisar pe unla, Pathien thil chu Pathien pe ro" a ta.
{20:26} Chuongchun, vàntlâng hmaa thu inhril awktir an tum chu an hlawsam a, a donna chu mak an ti hle a, an to ta chip a.
{20:27} "Thonawkna a um nawh" ti pawl Sadukaihai laia thenkhat chu thu indon dingin Isu kuomah an hung a.
{20:28} "Zirtirtu, Mosien, 'Tu khom nuhmei neiin nau nei si loin thi sien, a sang chun a nuhmei chu hluoin a u ta dingin chî a thlapèk ding a nih' ti a mi ziekpêk a.
{20:29} Aw leh, unau pasal pasari an um a, a upa tak chun nuhmei a nei a, nau nei loin a thi a;
{20:30} a pahnihna chun a nuhmei chu a hluo a,
{20:31} pathumna khomin; chuong ang chun unau pasari chun an hluo seng a, nau nei loin an thi pei a.
{20:32} Chu hnung chun nuhmei khom chu a thi ve ta a.
{20:33} Unau pasari chun nuhmeiin an nei seng leiin thonawkna niah chu nu chu a tu tak nuhmei am ni tâng a ta?" tiin an indon a.
{20:34} Isun an kuomah, "Tu lai mihai hi inneiin nuhmei pasalin an insiem hlak,
{20:35} khawvel la hung um dinga thonawknaa thang tlâka ruothai ruok chu nuhmei pasal innei ta naw ni hai.
{20:36} Thi khom thi thei ta nawng an tih, vàntirkohai ang an ni ding a ni leiin. Anni chu thonawk nau, Pathien nauhai an nih.
{20:37} Mithi keithoa an um thu chu Mosie khomin chîmbuk thu a zieknaah a hril lang a, Lalpa chu "Abraham Pathien, Isak Pathien, Jakob Pathien" tiin a hril kha.
{20:38} Ama chu mithihai Pathien a ni naw a, mihringhai Pathien a ni lem; ama ta ding chun mihring vong an nih" a ta.
{20:39} Dàn zirtirtu thenkhat chun, "Zirtirtu, i hril indik khop el" an lo ti bok a.
{20:40} Thu dang hrim an indon ngam ta nawh.
{20:41} Chun, Isun an kuomah, "Krista chu Davida naupa ieng leia an ti am a na?
{20:42} Inpâkna Hla buah Davida ngeiin,
{20:43} 'Lalpa chun ka Lalpa kuomah Ka chang tieng inthung rawh,I hmêlmahai i ke sirsanah,Ka siem hmakhat chun'a ti kha.
{20:44} Davidan ama chu 'Lalpa' a ti si chun, ieng tin am a naupa ni thei a ta?" a ta.
{20:45} Mipuiin an ngaithlâk zing lai chun a zirtirhai kuomah, "Dàn zirtirtuhai lakah fimkhur ro.
{20:46} Anni chun korfuol hâka lèng an chìng a, bazaar hmuna mi chibai bûk an ngaina a, sunagogah thungna hmatawng le ruoi thènaah thungna tha tak an ngiet hlak.
{20:47} Hmeithaihai nei fa tlarantu an na, a sieli khaw mawiah sawt tak tak an tongtai hlak. Hienghai hremna tuor ding hi sà zuol a tih" a ta.
{21:1} A hang dàk a, thawlawm bawma mi hausahai thawlawm thlàk chu Isun a thlìr a.
{21:2} Hmeithai rethei tak pakhatin dâr tangka pahnih a hung thlàk ve chu a hmu a.
{21:3} Chuongchun, "Thu dik ka hril cheu hi, hi hmeithai rethei hin mi dang po nêk khan a thlâk rawn lem a nih.
{21:4} Mi danghai chun an nei chuong liema mi thawlawmah an thlâk a, ama ruok chun rethei hlê siin a fâk sik Pathien ta dingin a thlâk vong a nih" a ta.
{21:5} A zirtir thenkhatin lung mawi tak tak le Pathien kuoma an thilpekhaia tempul an chei mawizie thu an hril a.
{21:6} Isu ruok chun, "Hieng lung rem inthuohai hi sukchim vonga màksan a ni hun a la tlung ding a nih" a ta.
{21:7} Anni chun, "Zirtirtu, chuong thilhai chu ieng tik am hung tlung a ta? A hung tlung ding ti inchikna ieng am um a ta? " tiin an indon a.
{21:8} Ama chun, "Hlêma in um nawna dingin fimkhur ro. Mi tam tak ka hming sâlin hung an ta, 'Keima hi ka nih' dàm, 'A hun a tlung ding a ni tah' dàm hung tîng an tih. An hnung lo zui naw ro.
{21:9} Indo thu le buoi thuthang in hriet pha, thlaphâng naw ro; chuong thil chu a tlung hmasa zet ding a ni hrim a, tawpna ruok chu tlung nghàl naw nih.
{21:10} Hnam hrang hrang indo an ta, ram hrang hrang indo bok an tih.
{21:11} Lir nasa takin inhnîng a ta, hmun hrang hrangah tàm tlàng a ta, hripui inlêng a ta, vàna inthokin thil tium le inchikna mak tak tak inlang bok a tih.
{21:12} Chuong thilhai chu a tlung hmain man an ti cheu a, sunagoga dàm thuoiin, lung inah dàm khumin, an sukdùdà ding cheu a nih. Ka hming leiin lalhai le lârsaphai hmaah thuoi an ti cheu.
{21:13} Ka thu hretuhai in nizie tar langna remchang nîng in tih.
{21:14} Donna ding in ngaituo lawk a ngai nawh ti hre hmasa ro;
{21:15} in khingpuihai tluk lo ding le sêl thei lo ding varna le don thiemna keiin ka pêk ding cheu a nih.
{21:16} In nu le pa hai, in unau hai, in laichin hai le ruol hai chen khomin inmantir an ti cheu a; a then lem chu sukhlum an ti cheu.
{21:17} Ka hming leiin mi tin theida nîng in tih.
{21:18} Nisienlakhom, in sam zâi khat khom bohmang naw nih.
{21:19} Sel takin ngîr tlat unla, chuongchun him in tih.
{21:20} "Sipaiin Jerusalem an inhuol inhmu pha chu a siet a hnai tah ti hre ro.
{21:21} Chu huna chun Judai rama umhai chu tlângramah tlân raw hai se; khawpui sûnga umhai chun suoksan hai sien, thingtlânga umhai chu a sûngah lût naw raw hai se.
{21:22} Chuong nihai chu hremna ni, hril lawka lo um tahai tlung kim ni a ni si a.
{21:23} Chuong nihai chu nau pai inrik le pom lai naute neihai ta ding chun a va râpthlàk awm ngei de aw! A ram pumah mangangna râpthlàk le hi chi-hnamhai chunga hin lungsenna hung tlung a tih.
{21:24} Kawlhnâma sâm thlûk nîng an ta, Jentêlhai ram hmun tinah sala thuoi darin um an ta; Jentêl hun a tawp hmâ khat Jerusalem chu Jentêlhai sir dein um a tih.
{21:25} "Chun, nisa dàm, thla dàm le arasi haia dàm inchikna mak tak hung inlang a tih. Hnuoia khom tuifinriet infawn hlup hlup le inrûm hum hum an hrietin hnam tin chu thlaphângin chî-ài an tih.
{21:26} Vàn thilthawtheinahai chu sukhnîngin um a ta, khawvela thil tium hung tlung ding chu suongtuoin, mihai chu thlabârin thidang an tih.
{21:27} Chu huna chun Mihriem Naupa hi thilthawtheina le ropuina nasa tak leh sûma a hung hmûng in tih.
{21:28} Chuong thil a hung tlung chun ngîr changin dâk suok ro, in intlanna ni chu a hung hnai ta si a" a ta.
{21:29} An kuomah hi tekhinthu khom hi a hril a. "Theichang kùng le thing danghai khom hi en ro.
{21:30} An hung inder inhmu chun nipui a hnai tah ti in hriet hlak.
{21:31} Chuong ang bokin nangni khomin chuong thil po po hung tlung in hmu hun chun Pathien ram chu a hung hnai tah ti hre el ro.
{21:32} Thu dik ka hril cheu hi, chuong thil po po a hung tlung kim hma chun tuta suonhaim hi bohmang naw top an tih.
{21:33} Hnuoi le vàn bohmang an ta, ka thu ruok chu bohmang ngai naw nih.
{21:34} "Nuom tawlna dâm, zu inruina dàm le damsûng khawsak lungkhamna dàma in lungril a hluo sip nawna ding le chânga awk anga a hung nang phut nawna ding cheuin fimkhur ro.
{21:35} Hnuoia chênghai po po chungah chuong ang chun a hung tlung ding a ni si a.
{21:36} Chuong thil hung tlung dinghai po po chu tuor muolsuo thei ding le Mihriem Naupa hmaa ngîr thei dingin ieng lai khom ngaivenin tongtai ro" a ta.
{21:37} Ni tinin tempulah Isun a zirtir a, zàna ruok chu Oliv tlàng an tia chun a riek hlak.
{21:38} A thu ngâithla dingin zîng hmângin tempulah mipui an fe khawm hlak.
{22:1} Chol thang lo Bei Kùt, Fekan Kùt an ti chu a hung hnai tah a.
{22:2} Thiempu lalhai le Dàn zirtirtuhai chun Isu an sukhlum dàn ding lampui an dap zing a, mipui an ti bok si a.
{22:3} Sawmpahnihai laia tiem ve Juda, Iskariot an ti sûnga chun Setan a lût a,
{22:4} chuongchun a va fe a, thiempu lalhai le vêngtu sipai hotuhai chu Isu an man dàn ding a va hrilpui a.
{22:5} Anni chu an lawm hle a, poisa pêk an intiem a.
{22:6} Ama khom chun a remti a, mipui um naw laia inmantir dàn ding remchang a zong ta ràn a.
{22:7} Fekân Kùt nipui ni, beramte an that ni chu a hung tlung a.
{22:8} Peter le Johan hai chu a tir a, "Fekân Kùt ruoi ei kîl ding va buotsai ro" a ta.
{22:9} Anni chun, "Khaw lai am va buotsai inlang i nuom a?" tiin an indon a.
{22:10} Ama chun, "Khawpuiah in va lùt pha leh pa pakhat, bêla tui chawi intuokpui in ta, zui un la, a lùtna inah zui lùt ro
{22:11} In neitu kuoma chun, 'Zirtirtun, ka zirtirhai le Fekân Kùt ruoi kan kîlna ding mikhuol pindan chu a khaw hi'm a na?' a tih va ti ro.
{22:12} Ama chun pindan chunghnung lien tak, hmangruo iengkim umna chu kawkhmûng a ti cheu a, chu taka chun ruoi chu buotsai ro" a ta.
{22:13} Chuongchun an fe a, Isun a hril ang ngei chun an va hmu a, Fekân Kùt ruoi chu an buotsai a.
{22:14} A fâk hun a hung tlung chun, Isu le a zirtirhai chun dawkàn an kîl thap a.
{22:15} A zirtirhai kuoma chun, "Ka tuor hmain hi Fekân Kùt ruoi hi kìlpui cheu ka nuom takzet a nih.
{22:16} Ka hril cheu hi, Pathien rama a tak ngeia a tlung hmâ khat chu kût ruoi hi fa nawk ta ngai naw ning" a ta.
{22:17} Chun, no chu a lâk a, lawmthu a hril zoin, "Hi hi la unla, insem ro.
{22:18} Ka hril cheu hi, Pathien rama a tak taka a hung tlung hmâ khat chu grêp rà tui hi dawn nawk ta ngai naw ning" a ta.
{22:19} Chun, bei khom chu a lâk a, lawmthu a hril zoin a khoi a, an kuomah a pêk a, "Hi hi ka taksa, in ta dinga pèk chu a nih; in mi hriet zingna sikin hieng ang hin thaw hlak ro" a ta.
{22:20} Zànbu an fâk khop chun chuong ang bokin no chu a lâk a, "Hi uoiin hi ka thisen thuthlung thar, in ta dinga pèk suok chu a nih.
{22:21} A mi'n mantirtu ding chun hi dawkàn hi a kîl ve ta zing a nih.
{22:22} Mihriem Naupa hi Pathien ruot angin a fè ding a na, sienkhom a'n mantirtu ding chung chu a rik ie!" a ta.
{22:23} Anni lai chuong ang thaw ding chu a tu tak am nîng a ta tiin an indon kuol a.
{22:24} Anni lai tu am ropui taka ngai nîng a ta ti thuah insêlna a hung suok a.
{22:25} Isun an kuomah, "Jentêl lalhai chu an insukngêng êm êm a, an chunga thuneituhai chun 'Somdawltu' ti hming dâm an inpêk hiel a.
{22:26} Nisienlakhom, nangni lai ruok chu chuong ang ding chu a ni nawh. Nangni laia ropui tak chu a chîn tak angin um sien, a hotu tak chu rongbawltu angin um lem raw se.
{22:27} Tu am a ropui lem- buthlèng kîltu am rongbawltu? Buthlèng kîltu chu a ni naw am a nih? Nisienlakhom, kei ruok chu nangni laia rongbawltu angin ka um hi.
{22:28} "Harsatna ka tuok sûng po nangnin in mi umpui a.
{22:29} Ka Pain ram a mi ruotpêk ang bokin kei khomin ram ka ruotpêk chêu a,
{22:30} chuongchun ka rama chun ka dawkànah fain la dawn vêng in ta, lalthungphaa thungin Israel hnam sawmpahnihai ro la rêlpêk in tih.
{22:31} "Simon, Simon, Setanin a nuom nuoma bu rela rel ding cheuin a mi hni a,
{22:32} sienkhom Simon, i ringna a'n phet nawna dingin ka tongtaipêk che. Chun, keima tieng i hung ngha kîr nawk pha leh i unauhai hi suknghet rawh" a ta.
{22:33} Peter chun, "Lalpa, lung ina intâng le thìna tuok ding khom ni lang zui che ka'n huom" a ta.
{22:34} Isun a kuomah, "Peter, ka hril che hi, voizan ar khuong hmain 'Ama chu ka hriet nawh' tiin nangin voi thum mi'n phat i tih" a ta.
{22:35} Chun, "Tangka ip dâm, mansa dâm le pheikhok dâm chawi loa ka tir suok chêu khan tlàksam in nei hrim am?" tiin a'n don a. Anni chun, "Kan nei dêr nawh" an ta.
{22:36} Ama chun, "Tu ruok hin chu tangka ip nei chun chawi sien la, mansa khom pai raw se; kawlhnâm nei naw chun a puon zor sien, inchaw raw se.
{22:37} Ka hril cheu hi. 'Ama chu mi suolhai lai an tiem sa tah' ti ziek kha ka chungah a tlung ngei ding a nih. A nih, ka chungthu an ziek kha a tlung kim mèk a nih" a ta.
{22:38} Anni chun, "Lalpa, en ta, kawlhnâm pahni chu a um hi" an ta. Ama chun, "A huntawk" a ta.
{22:39} Chun, Isu chu a suok a, a thaw dàn pangngaiin Oliv tlânga chun a fe a, a zirtirhai chun an zui a.
{22:40} A hmun a va tlung chun an kuomah, "Thlemnaa in lût nawna dingin tongtai ro" a ta.
{22:41} Lunga dêng phâka hlaah a va fe a, dingthathuonin a tongtai a.
{22:42} "Pa, rem i ti chun hi no hi mi la sonpêk rawh, sienkhom keima thu ni loin nangma thu ni lem raw se" a ta.
{22:43} Vàna inthokin vàntirko pakhat a hung inlang a, ama chu a sukhràt a.
{22:44} A thlâ a phâng leiin thahnem ngai nawk zuolin a tongtai a, a thlan chu hnuoia thisen far thluk thluk angin a far a.n
{22:45} A tongtai zo chun a zirtirhai kuomah a hung a, lungngai châua lo inlusu chu a hung hmu a, an kuomah
{22:46} "Ieng dinga in in zing am? Tho unla, thlemnaa in lût nawna dingin tongtai ro" a ta.
{22:47} Chuonga a hril lai zing chun mipui an hung tlung a, Sawmpahnihai laia mi Juda an ti chun hma a hung thuoi a, fawp tumin Isu a hung pan a.
{22:48} Nisienlakhom, Isun a kuomah, "Juda, Mihriem Naupa hi fawpin i'n mantir ding a ni maw?" a ta.
{22:49} Isu zuituhaiin thil hung tlung ding an hmu chun, "Lalpa, kawlhnâm kan hmang el ta di'm a nih?" an ta.
{22:50} Anni laia pakhat chun thiempu laltak suok chu a sât a, a chang tieng nakawr a fikpêk a.
{22:51} Isun, " Khai, khai! A huntawk" a ta, chu pa nakawr chu a them a, a sukdam tah a.
{22:52} A man dinga hung inthok thiempu lal hai, tempul pulis hotu hai le upa hai kuoma chun, "Hel hmang man ding ang elin kawlhnâm le hmoltum leh in hung inthok a ni maw?
{22:53} Ni tin tempulah nangni lai ka um hlak a, in mi man bok si nawh. Sienkhom tu hi nangni chêt hun a nih, thim lal chêt hun chu" a ta.
{22:54} Chuongchun an man a, Thiempu laltak inah an thuoi a. Peterin hla fea inthokin a zui a.
{22:55} Chun, in inhuon sûng tuol lailunga chun mei sèmin an inthung khawm a, Peter khom chu anni lai inthungin mei chu a awi ve a.
{22:56} Mei awia a'n thung lai chu siehlaw nunghàkin hnâi deuah a en vang vang a, "Hi pa hi a kuoma um ve kha a ni hi" a ta.
{22:57} Peter chun, "Nuhmei, ama chu ka hriet ngai nawh" tiin a'n phat a.
{22:58} Chu hnung ela chun mi dangin a hung hmu a, "Nang khom hi anni laia thang i nih" a ta. Peter ruok chun, "Mihriem, ka ni awzawng nawh" a ta.
{22:59} Dârkâr khat vel hnunga chun mi dangin, "Hi pâ hi a kuoma thang vê kha a ni chieng el, Galili mi a ni si a" a ta.
{22:60} Peter chun, "Mihriem i thu hril umzie chu ka hriet dèr nawh" a ta. A hril lai mèk chun âr a hung khuong a.
{22:61} Lalpa chu a hung ngha a, Peter chu tlûn takin a hung en a. Peter chun, 'Voizàn âr khuong hmain voi thum mi'n phat i tih" Lalpan a kuoma a ti kha a hriet suok a.
{22:62} Tuolah a suok a, a tap ta zawi zawi a.o
{22:63} Isu vêngtuhai chun nuizat siemnan an hmang a, an vuok a.
{22:64} A mit an tuompèk a, "Tuin am a vuok che, hril thei rawh" an ta.
{22:65} Tong tha lo tinrêngin an biek a.
{22:66} Zîng khuo a hung var chun vàntlâng upa hai, thiempu lal hai le Dàn zirtirtuhai chu an inrawn khawm a, Isu chu Sanhedrina chun an thuoi a.
{22:67} "Krista chu i ni le ni naw mi hril rawh" an ta. Ama chun, "Hril lang cheu khom, awi chuong naw ti niu;
{22:68} thu indon chèu lang khom mi hril naw ti niu.p
{22:69} Nisienlakhom, tuta inthok chun Mihriem Naupa hi Pathien ropui chang tieng inthung tâng a tih" a ta.
{22:70} An rêngin, "Chu, nang hi Pathien Naupa i ni maw?" an ta. Ama chun "Ka ni thu in hril hi in hril indik hrim a nih" a ta
{22:71} Anni chun "Hrepuitu dang tu am ei la ngâi rop a? Eini ngeiin a bàu suok ei hriet tah annawm" an ta.
{23:1} Chun, pungkhawmhai chu an rêngin an tho a, Isu chu Pilat kuomah an thuoi a.
{23:2} "Hi pa hin kan chihai a thuoi khawlo ti kan hmu a, Kaisar kuoma siechawi a khap a, Lal Mesia chu niin a'n sâl bok ti kan hriet" tiin an hèk a.
{23:3} Pilat chun, "Judahai lal i ni maw?" a ta. Ama chun, "I ti annawm" tiin a don a.
{23:4} Pilat chun thiempu lalhai le mipuihai kuomah, "Hi pa hi a thiem nawna ka hmu nawh" a ta.
{23:5} Nisienlakhom anni chun, "A zirtirnain Judai ram po poah mipui a chok tho a. Galili ramah a tan a, hieng lai chen khom a hung dèng phàk tah a ni hi" tiin an thang tlat a.
{23:6} Chu thu chu Pilatin a hrietin Galili mi a ni le ni naw thu a'n don a.
{23:7} Heroda biela mi a nih ti a hriet chun Heroda kuomah a thon a, ama chu Jerusalema a lo um lai a ni nghê nghe a.
{23:8} Herodan Isu a hmu chun a lawm hle a, a chanchin a hriet rop hlak leiin a hmu chàkna a sawt ta rêng a; a thilmak thaw iemani bêk hmu a beisei bok a.
{23:9} Thu tam tak a'n don a, sienkhom bàu khat khomin a sàng nawh.
{23:10} Thiempu lalhai le Dàn zirtirtuhai chu an ngîr ve a, inzom zatin an hêk a.
{23:11} Heroda le a vêngtu sipaihai chun hmusit taka soisakin, nuizat siemnan an hmang a, lal korfuol mawi tak inhâktirin, Pilat kuom tieng an thon kîr a.
{23:12} Pilat le Heroda chu kha hma khan inhmêlma hle hai sien khom hi ni hin an inngei nawk tah a nih.
{23:13} Pilat chun thiempu lalhai, Dàn zirtirtuhai le vàntlâng mipuihai chu a ko khawm a.
{23:14} An kuoma chun, "Hi pa hi hel dinga mihai infuiportuah in hêk a, nangni hmaa ngei thu ka'n don chieng a, sienkhom in hêkna thuah thil poi ieng khom a tawk ka hmu nawh.
{23:15} Heroda khomin a hmu naw leiin ka kuomah a hung thon nawk a ni hi. In hmu ang hrimin, thìna khop ieng khom a thaw nawh.
{23:16} Chuleiin, invuoktir ka ta, insuo nawk el ka tih" a ta.
{23:17} Chun, Fekân Kùt laiin tâng pakhat anni ta dingin a'n suopèk hlak a.q
{23:18} Chuongchun a ruolin, "Hi pa hi sukbohmang la, Barabas kha mi'n suopêk rawh" tiin inring takin an khêk a.
{23:19} Barabas chu khawpuia helna lei le tuolthat leia lung ina intâng a nih.
{23:20} Pilat chun Isu chu insuo a nuom a, an kuomah thu a hril nawk a.
{23:21} Sienkhom anni chun, "Hemde rawh, hemde rawh" tiin an khêk thuop thuop a.
{23:22} Pilat chun a voi thumnaah "Ieng leiin am? Iem a thawsuol a? Thìna khop poi a tawk ka hmu nawh. Invuoktir ka ta, ka'n suo el ding a nih" a ti nawk a.
{23:23} Anni chun inring taka khêkin, kraws-a hemde dingin an ngèn lui tlat a, an rawl chun a vauh zàm tah a.
{23:24} An ngèn ang chun Pilatin thu a sukthlùk a.r
{23:25} Helna le tuolthat leia lung ina intâng an hnì pa kha a'n suo a, Isu ruok chu an nuom nuoma thaw dingin a pèk suok tah a.
{23:26} Chuonga an thuoi hmang lai chun Simon, Kurini khaw mi, tlângrama inthoka hung chu kraws putpui dingin an man a, Isu hnungah an inputtir a.
{23:27} Mipui tam tak le nuhmei ruol, lungse taka tap taphai chun an zui dul dul a.
{23:28} Isu chu anni tieng a ngha a, "Jerusalem nuhai, mi tà naw ro, nangni le in nauhai ta dingin tap lem ro.
{23:29} Ngai ta u, 'Nuhmei ching, sûla nau pai ngai lo le nauin an nene an nèk ngai lo chu an hamtha' in ti hun a la hung tlung ding a nih.
{23:30} Chu huna chun mihaiin tlâng kuomah 'Mi del rawh' tîng an ta, muol kuomah 'Mi'n khum rawh' ti bok an tih.
{23:31} Thing hring lai hman chuonga an thaw si chun thing a tawl pha lem chu ieng tin topin am an la thaw ding maw!" a ta.
{23:32} Sukhlum dingin mi dang, mi suol pahni ama ruolin an thuoi ve a.
{23:33} 'Lu Ru' an ti hmun an tlung a; chu taka chun kraws-ah an hemde a; mi suolhai khom chu a chang tieng pakhat, a voi tieng pakhat, an hemde bok a.
{23:34} [Isun, "Pa, anni hi ngaidam rawh, an thilthaw hi an hriet naw a ni hi" a ta]s A silfènhai chu thum vawrin an insem a.
{23:35} Mipui chun ngìrin an thlìr a. Juda hotuhai chun nuisawin, "Mi dang hman a sukdam hlak a, Pathien mi ruot, Krista chu a ni takzet chun ama khom insukdam raw se" tiin an esêl a.
{23:36} Sipaihai khom chun an nuisaw a, a kuomah hungin uoiin thûr an pêk a,
{23:37} "Judahai lal i ni takzet chun nang le nang insukdam ta la" an ta.
{23:38} A chunga chun HI MI HI JUDAHAI LAL A NIH ti ziekt an târ a.
{23:39} An hemde ve mi suol pakhat chun a hrâng khum a, "Krista chu i ni naw'm a ni? Insukdam la, keini khom mi sukdam ta la" a ta.
{23:40} Nisienlakhom pakhat chun a hal a, " Pathien meu khom i ti naw maw, thuhmun zingin an hrem che hi?
{23:41} Eini pahni hi chu hrem awm hrim ei na, ei thilthaw man ei hmu a ni hi; hi pa ruok hin chu ieng khom a suksuol nawh" a ta.
{23:42} Chu zoah, "Isu, i ram i tlung pha mi hre zing rawh aw" a ta.
{23:43} Isu chun a kuomah, "Voisun hin thu dik ka hril che hi, ka kuomah paradis-ah um vèng i tih" a ta.
{23:44} Sùn dâr sawmpahni vela inthoka chawhnung dâr thum chenin khawvel a hung inthim ta vong a;
{23:45} nisain var a'n suo naw a, tempul puonzàr chu a laiah a'n thlêr suok a.
{23:46} Isu chu rawl inring takin a khêk a, "Pa, i kutah ka thlarau ka'n koltir" a ta. Chu chu a hril zoin a hnuk a chat tah a.
{23:47} Sipai zahotuin thil umzie a hmu chun, "Hi pa hi matheiloin mi indik tak a ni phot el" a ta, Pathien a'n pâk a.
{23:48} Chu thil chu thlïra mipui hung inkhawmhaiin thil hung tlung an hmu chun awm inchumin in tieng an inlawi tawl tah a.
{23:49} A hmêlhriethai ruok chu hla feah an ngîr zing a, Galili rama inthoka ama zuitu nuhmeihai le chun chuong thil chu an thlîr a.
{23:50} Chun, mi pakhat a hming Josefa, Sanhedrina Kansil member pakhat, mi tha tak le indik tak a um a.
{23:51} Ama chun an rorêl le an thilthaw chu a remtipui naw hrim a. Judahai khuo Arimathaia um a na, Pathien ram beisei ve hlaktu a ni bok.
{23:52} Ama chu Pilat kuomah a fe a, Isu ruong a va hni a.
{23:53} Chun, a lâk thlàk a, puon zâi inhmiin a tuom a, tu khom la zàl ngai nawna lung ker thlànah chun a'n zâl a.
{23:54} Chu ni chu Inbuotsaina ni a na, Judahai Sabat chu a'n tan vàng vâng ta si a.
{23:55} Galili rama inthoka hung zuitu nuhmeihai khom chun an zui ve pei a, thlàn le a ruong an inzâl dàn chu an hmu a.
{23:56} Chun, in tieng an kìr a, rimtui le hriek rimtuihai chu an buotsai a. Dàn thupêk chu zawmin Sabat ni chu an chawl a.
{24:1} Chawlkâr ni hmasa taku zing hmângin nuhmeihai chun rimtui an buotsaihai chu chawiin thlàna chun an va fe a.
{24:2} Thlàn khàr lung chu inhlum sonin an hmu a,
{24:3} an zuk lût chun Lalpa Isu ruong chu an hmu ta naw a.
{24:4} Chuonga hrilhai taka an um lai chun mi pahni, kawlphê anga tle puon vâr taka inthuom hi an bulah an hung ngìr a.
{24:5} An ti èm leiin bawka hnuoi sikin an kûn tlat a. Chuonghai chun an kuomah, "Ieng dinga mithi lai a dam lai in zong am?
{24:6} Hi taka hin a um ta nawh, a tho nawk tah. Galili rama a um laia in kuoma a hril kha in hriet zing naw a ni?
{24:7} 'Mihriem Naupa hi mi suolhai kuta inmantir nîng a ta, kraws-ah hemdèng an ta, ni thumnaah a tho nawk ding a nih' a ti hlak kha" an ta.
{24:8} Chuongchun, a thu hril chu an hriet suok nawk tah a.
{24:9} Thlàna inthoka an hung kîr chun zirtir sawmpakhat le mi danghai kuomah chuong thu chu an hril a.
{24:10} Chuong ang thu, tirkohai kuoma hung hriltuhai chu Mari Magdalin hai, Joana hai, Jakob nu Mari le anni le fe ve nuhmei thenkhathai chu an nih.
{24:11} Nisienlakhom, an thu chu barah an lo khonpêk naw a, an awipêk bok nawh.
{24:12} Peter ruok chu a tho a, thlàn tieng chun a tlân a, thlàn chu kûnin a zuk bi a, puon zâi inhmi chauh chu a hmu a; chuongchun, thil umzie chu maktiin in tieng a kîr nawk tah a.v
{24:13} Chu ni tak chun anni laia mi pahni chu Emmau khuo panin an suok a, chu khuo chu Jerusalema inthoka kilometer sawmpakhat vêla hlâ a nih.
{24:14} Thil hung tlung po po chanchin chu hrilin an titi malam pei a.
{24:15} Chuonga an titi lai chun ama Isu ngei chun a hung hnai a, a'n tlonpui a;
{24:16} nisienlakhom, a hmêl an hriet thei nawna dingin an mit a sukvai a.
{24:17} An kuoma chun, "Lawn puma in hril kha ieng thu am an ta leh?" a ta, anni chu ngui takin an ngìr a.
{24:18} Chun, a hming Kleopa chun a don a, "Jerusalem sir sia tu lai chanchin hre naw chu nang chauh hi nîng i tih!" a ta.
{24:19} Ama chun, "Ieng thu am ie?" a ta. Anni chun, "Nazaret Isu, Pathien le mi po po mithmua thua leh thilthawa zawlnei ropui tak chanchin,
{24:20} thiempu lalhai le kan rorèltuhaiin sukhlum dinga an pêk, kraws-a an hemde tah thu kha tie.
{24:21} Keini hlakin ama chu Israel intlantu ni dinga kan lo beisei kha a na. Chu el khom chu ni loin, voisun hi chuong thil a tlunga inthoka a ni thumna a ni dêr tah.
{24:22} Chun, keini pawla nuhmei thenkhat khom voi tuk zingkâr khan thlànah an va fe a, a ruong an va hmu naw a;
{24:23} Pathien vàntirko inlâr an hmu a, anni chun a hring nawk tah tih dâm an lo hril thu an hung hril a, lung an sukthawng rak a.
{24:24} Keini laia thenkhat khom a thlànah an va fe a, nuhmeihai hril ang chie khan thil an va hmu a, sienkhom ama chu an hmu bìk chuong nawh" an ta.
{24:25} Ama chun an kuomah, "Mi invêt ruolhai, zawlneihai thuhril tinrêng awi konga chawlolhai!
{24:26} Kristan chuong thil chu tuorin a ropuinaah a lût ding a ni hrim an nawm a nih?" a ta.
{24:27} Chuongchun, Mosiea inthoka tanin zawlnei po poin Pathien Lekha thua a chanchin an ziekhai chu a hrilfie tawl a.
{24:28} An fèna ding khuo chu an tlung ding a ni ta a, Isu chu fe pei tum angin a um a.
{24:29} Anni chun, "Kan kuomah riek ve el ta la, khuo khom an hnu ta a, nisa khom a tla ding an ta hi" tiin an thlo a. Chuongchun, an kuoma riek dingin a lût a.
{24:30} Zànbu an hang ot tlàng a, bei chu a lâk a, lawmthu a hril a, a khoi a, an kuomah a sem a.
{24:31} An mit chu a hung inhong a, a hmêl chu an hriet tah a, ama hlak chu an hmuhoiah a bo ta dai el a.
{24:32} Anni chun, "Lampuia a mi biek laia Pathien Lekha thuhai a mi hrilfie khan ei lungril a har huoi huoi hrim a ni kha" an ta.
{24:33} Chuongchun an tho a, Jerusalem tieng inhmaw takin an kîr nawk nghàl a, sawmpakhathai le an ruolhai um khawm chu an hang hmu a.
{24:34} "Lalpa chu a tho nawk ta ngei a, Simon kuoma khom a'n lâr annawm" an lo ta.
{24:35} Anni khom chun lampuia thil tlung le bei a khoi a, a hmêl an hung hriet takzie thu dàm chu an hril ve a.
{24:36} Chuong thu chu an hril laiin Isu ngei chu anni lai a hung ngìr a, an kuomah "Thlamuongna in chungah um raw se" a ta.
{24:37} An ti a, an mit a âr inta zâk el a, thlarau hmuah an inngai hiel a.
{24:38} Ama chun, "Iem a ta chuong lawma in ti chu? Iem a ta in lungril a buoi ?
{24:39} Ka kut hai, ka kepha hai hi en ro, keima ngei kha ka ni annawm. Mi them unla, en ro; kei in mi hmu ang hin thlarauin rù le châng le taksa a nei nawh" a ta.
{24:40} Chu chu a hril zoin a kut hai, a kepha hai chu a'n entir tawl a.
{24:41} Lawm taluo, sienkhom makti le hang awi el harsa an ti zing lai chun aman, "Hi taka hin fâk ding in nei am?" a ta.
{24:42} Nga em hmin tlin khat an pêk a,
{24:43} a lâk a, an hmaa chun a fâk a.
{24:44} Chun, an kuomah, "Nangni kuoma ka chêng lai khan, Mosie Dànbua hai, Zawlnei lekhabua hai le Sam bua hai ka chanchin an ziek taphot chu a hung tlung kim ding thu ka hril hlak cheu kha" a ta.
{24:45} Chuongchun, Pathien lekha thu hre thiem thei dingin an lungril a hongpêk a.
{24:46} An kuoma chun, "Hieng hi a nih zieka um chu: Krista chun a tuor ngei ding a na, ni thum niin mithi laia inthokin tho nawk a ta,
{24:47} simna le suol ngaidamna thu chu Jerusalema inthoka intanin hnam tin kuomah ama hminga hril dar nîng a tih, ti hi.
{24:48} Hieng thilhai hi a hrepuituhai in nih.
{24:49} Ngai ta u, Pa thil tiem chu in chungah ka hung tir ding a nih.
{24:50} Chung tienga inthoka thilthawtheinaa inthuom in ni hmâ khat chu khawpuia hin um zing ro" a ta.
{24:51} Chun, Bethani khawhnawm chen anni chu a thuoi a, bân a phar a, mal a sawm tawl a.
{24:52} Chuonga mal a sawm lai chun anni chu a'n thla a, vàna thuoi tungin a um tah a.
{24:53} Chuongchun an chawibiek a, lawm êm êmin Jerusalem tieng an kîr nawk a; tempula chun Pathien inpâkin an um rop hlak.
