{1:1} Juda lal Uzia inlal lai le Israel lal Joas (Jehoas) naupa Jeroboam inlal lai, lìr inhnîng hma kum hniah, Tekoa beram vêngtuhai laia mi pakhat Amos chun Israel chungchang thuah inlàrna a hmu a, hieng ang hin a hril a:
{1:2} "LALPA chu Zion-a inthokin,Inring takin a khêk a,Jerusalema inthokin rawl a'n suo:Beram tlatna hmunhai a tawl vong a,
{1:3} LALPA chun hieng hin a tih: "Damaska khaw suolna pathum leiin,A nih, a suolna pali leiin,Ka lungsen kei kîr naw ning, Bu chilna thîrkut zum hmanga,Gilead mihai a zei hrep leiin,
{1:4} Hazael inah mei tir ka ta,Ben Hadad kul kàng vong a tih.
{1:5} Damaska kotkhàr suksieng ka ta,Aven ruoma lal chu sukhlum ka tih;Beth Eden-a lal hmol cheltu chu,Sukbohmang bok ka ta,Aramhai chu sala intâng dinginKir tieng thuoi hmang an tih,"Ti hi LALPA hril a nih.
{1:6} LALPA chun hieng hin a tih:"Gaza suolna pathum leiin,A nih, a suolna pali leiin,Ka lungsen kei kîr naw ning,An rêngin salah a man a,Edom kuomah a zor si a.
{1:7} Gaza kulah mei tir ka ta,A kulhai kàng hmang a tih.
{1:8} Asdod lal sukhlum ka ta,Askelona lal hmol cheltu khom.Ekron chungah kut inlet ka tih,Filistinhai an thi vong chenin,"Chunghnungtak LALPAN a tih.
{1:9} LALPA chun hieng hin a tih:"Tura suolna pathum leiin,A nih, a suolna pali leiin,Ka lungsen kei kîr naw ning,Unauna thuthlung bawsein,A manhai chu salah a zor si.
{1:10} Tura kulah mei tir ka ta,A kulhai kàng hmang a tih."
{1:11} LALPA chun hieng hin a tih:" Edom suolna pathum leiin,A nih, a suolna pali leiin,Ka lungsen kei kîr naw ning,A unaua kawlhnâma hnot a,Lunginsietna nei dêr lo a,A lungsenna inchoktir zing a,Sukmit loa a'n hlaptir zing leiin.
{1:12} Temana chun mei tir ka ta,Bozra kul kàng vong a tih."
{1:13} LALPA chun hieng hin a tih:"Amon suolna pathum leiin,A nih, a suolna pali leiin,Ka lungsen kei kîr naw ning,A ram zauh nuom lei ringotaGilead nuhmei nau pai lai,An phìng a dawt thlèr leiin.
{1:14} Raba kul chu rawng ka ta,Indona ri so chur chur leThawngaleivir hrâng kârah,Kulhai chu kàng vong a tih.
{1:15} An lal salah man an ta,A khawnbawlhai leh thuoi an tih"Tiin LALPA chun a hril.
{2:1} LALPA chun hieng hin a tih:"Moab suolna pathum leiin,A nih, a suolna pali leiin,Ka lungsen kei kîr naw ning,Edom lalhai rù po po chu,Chinai lung ang ela a raw leiin.
{2:2} Moab-ah mei insuoktir ka ta,Keriot kul chu kàng vong a ta,Buoina râpthlâk tak suok a ta,Indo ri le tawtawrawt ri kârah,Moab chu suksietin um a ta,
{2:3} Rorêltu chu sukhlum ka tih,A milienhai po po leh"Tiin LALPA chun a hril.
{2:4} ​LALPA chun hieng hin a tih:"Juda suolna pathum leiin,A nih, a suolna pali leiin,Ka lungsen kei kîr naw ning,LALPA dàn chu an hnawl a,A thupêkhai an vong naw a,An pi le puhai milem pathienin,Anni chu a thuoi hmang leiin.
{2:5} Judai ramah mei tir ka ta,Jerusalem kul kàng hmang a tih."
{2:6} LALPA chun hieng hin a tih:"Israel suolna pathum leiin,A nih, a suolna pali leiin,Ka lungsen kei kîr naw ning,Mi felhai tangkaruoin an zor a,Mi retheihai holrok pheikhokin.
{2:7} Hnuoia pilvut ang topin,Pasiehai lu an sir sop a,Nêksawrhai an thlei bik a,Pâfain nunghàk an intawm a,Ka hming thienghlim an sukporche.
{2:8} An dakham lâk silpuon silin,Maichàm bul tinah an zàl a,Mi an inchawitir uoiinhai chu,An Pathien inah an dawn hlak.
{2:9} "An hmaa um Amor mihai,Sidar thing anga insâng leSaisuo thing anga detdohai chu,Keiman ka sukboral a,An rà le zung ka sukhlum.
{2:10} "Aiguptaa inthoka la suokin,Thlalêrah kum sawmli thuoiin,Amor-hai ram ka pêk cheu a.
{2:11} In nauhai lai zawlnei ding,In tlangvàlhai lai Nazaritb ding,Ka ta dingin ka ruot tawl kha.Aw nangni Israel thlahai,Chuong ang chu in ni naw maw?" Ti hi LALPA thu suok a nih.
{2:12} Sienkhom Nazarit mihai chu,Uoiin dàm in indawntir a,Zawlneihai khom thu hril lo dingin,Khapna thu dàm in pêk hlak si.
{2:13} "Bu rik tak phur tawlailirin,Thil a chìl nawi riep angin,Ka chîl nawi ding cheu a nih.
{2:14} Tuonrang tlân suok naw ni a,Mi hrât thàin zo naw ni a,Pasaltha khom insanhim naw nih.
{2:15} Thal kàptu che hman naw nih,Ngal hrât tlân suok bok naw nih;Sakor chungchuong mi khomin,A hringna hum bik naw nih.
{2:16} Chu ni chun mi huoi tak khom,Saruokin tlân hmang a tih"Ti hi LALPA thu suok a nih.
{3:1} Aigupta rama inthoka ka hung thuoi suok, aw Israel sûngkuohai, in chungthua LALPA soiselna cheu hi lo ngaithla ro:
{3:2} "Khawvela sûngkuohai lai,Nangni chauh ka thlang cheu a,Chuleiin, in suolna po po lakah,Keiman ka hrem ding cheu a nih.
{3:3} An inthukop si naw chun,Mi pahni an intlon hlak am?
{3:4} A sase inhûkpui loin,Ram hnuoiah sakeibaknei,A'n ngur hlak hrim am a ni?Sa se nei loin a pûkah,Keipui an ngur hlaka maw?
{3:5} Châng an kam nawna hmunah,Vate a'n awk hlak am a ni?Awk ding um nawna hmunah,Châng an kam hlak hrima maw?
{3:6} Khawpuiah râlkhêl tawtawrawt,An hung mût ruoi ruoi pha leh,Mi tin an ti hlak an naw?LALPA thu loin khawpuiah,Sietna a tlung hlak am a ni?
{3:7} A siehlaw zawlneihai kuomah,A thilthaw tum hril lawk loin,Chunghnungtak LALPAN ieng khom,A'n tlungtir ngai hrim hrim nawh.
{3:8} Sakeibaknei a'n rûm ie,Tu am a na ti lo ding? Chunghnungtak LALPA a tong,Tu am hril sawng lo ngam ding?
{3:9} Asdod kul le Aigupta kulah,Hieng ang hin thu puong dar ro:"Samaria tlângah tlân khawm unla,Chu taka an buoi râpthlâk dàn leInpawngnêkna tlung chu thlir ro.
{3:10} An thil rok le làkpêkhai chu,An in ropuiah an bûm hnûr a,Thil indik thaw nachang hrie,Tu khom an um ta dêr nawh"Ti hi LALPA thu suok a nih.
{3:11} Chuleiin, Lalpa PATHIEN-inHieng ang hin a hril a nih:"Ram chu hmêlman rûn a ta,Kulhai chu sukchim a ta,Lal inhai chu rok a tih."
{3:12} LALPA chun hieng hin a tih:"Sakeibaknei baua inthokaBeram mal pahni amanih,A nakawr pakhat amani bêk,Berampun a'n chù thlàk angin,Samaria le Damaska khuoa um,Khum kil le puonri hnuoia inbi,Israelhai chu sansuokin um an tih"c
{3:13} Lalpa PATHIEN, Iengkim LALPAN,Hieng ang hin a hril a nih:
{3:14} "Hi thu hi ngaithla unla,Jakob sûngkuo hmaah puong ro:A suol leia Israel ka hrem ni chun,Bethela maichàmhai sukchim ka ta,Maichàm kihai suktliek ka ta,Hnuoiah tla zap neng nung a tih.
{3:15} An phalbi in le nipui inhai chu,A ruolin sukchim vong ka ta,An saiha inhai suksieng ka ta,In ropuihai chu sukram ka tih,"LALPA thusuok chun a tih.
{4:1} Basan bawngpui anga thâu,Samaria tlânga chêng nuhai,Pasiehai nêksawrtu, tlasamhai sirdètu,Mani pasalhai tir kalàng a,"Dawn ding hung la rawh" tituhai,Hi thu hi lo ngaithla ro.
{4:2} Lalpa PATHIEN ngei chun,A thienghlimna sâla intiemin,"Thîr kuoia ka kei hun cheu,A la tlung ngei ding a nih;A mong dàpa thanghai lem chu,Ngakuoiin hnûk dok ka tih.
{4:3} Kul bang pop hnaina takah,La thuoi suok an ti cheu a,Harmon-ah khal khawm an ti cheu"Ti hi LALPA thu suok a nih.
{4:4} "Bethelah hungin suol thaw unla,Gilgalah fein suol zuol sauh unla,Tûk tin inthawi zie unla,Ni thumd danah sawma pakhat pe unla.
{4:5} Lawmthu hril inthawina dingin,Chol thang bei inhlàn unla,Mani lungpuoka in inhlànhai chu,Aw Israelhai, uongpui ro khai,In thaw chàk zawng tak a ni si,"Lalpa PATHIEN chun a tih.
{4:6} "Khaw tinah tàm ka'n tlàktir aeKhaw tinah fàk ding a um naw a,Chuong anga thil a tlung khom chun,Ka kuom tieng in kìr chuong nawh"Ti hi LALPA thu suok a nih.
{4:7} "Bu sîk hun thla thum a la bâkin,Ruo sûr ding ka chel tàng a,Khaw khatah kan sùrtir khomin,Khaw dangah ka chel tàng a;Lo pakhatin ruotui a hmu a,Pakhat dang chu a tawl bor bor a.
{4:8} Tui nei ve lo khuohai chu,Dawn ding zongin an inmai a,Khaw hrang hrangah an tlàn a,Sienkhom khopkham an hmu nawh.Chuonga thil a tlung khom chun,Ka kuom tieng in kìr chuong nawh"Ti hi LALPA thu suok a nih.
{4:9} "Tlolna le hmuornain voi tam,In lo le grêp huonhai ka hrem a,In theichang le oliv kûnghai,Thil ngèin ka'n fâksiettir a,Chuonga thil a tlung khom chun,Ka kuom tieng in kìr chuong nawh"Ti hi LALPA thu suok a nih.
{4:10} "Aigupta chunga ka thaw angin,In chungah hripui ka'n lèngtir a,In thalaihai kawlhnâmin ka that a,In sakorhai ka manpêk cheu a.Riebûka in mithi hmon rimin,In hnàr ka urpêk hrep cheu a,Chuonga thil a tlung khom chun,Ka kuom tieng in kìr chuong nawh"Ti hi LALPA thu suok a nih.
{4:11} "Sodom le Gomora ang khan,A then chu ka hrem cheu a,Thuka thingthu hring angin,A then ka pot suok cheu a,Chuonga thil a tlung khom chun,Ka kuom tieng in kìr chuong nawh"Ti hi LALPA thu suok a nih.
{4:12} "Chuleiin aw Israel,I chungah thil tha lo tak,Ka thaw ding a ni leiin,Aw Israel, i Pathien chu,Hmason dingin inpei rawh."
{4:13} Tlânghai hung indin suoktu,Thlihai khom inumtirtu,Mihriem kuoma a thu puongtu,Zîng khawvar khom sukthim a,Tlâng sânghai sir de theitu chu,LALPA, Iengkim Pathien a ni si.
{5:1} Nangni Israel sûngkuohai,Hi thu hi lo ngaithla ro,Nangni sûnna thu a nih:
{5:2} "Nunghàk thienglàm Israel chu,Tho nawk ta lo di'n a tlu ie!A ramah màksanin a um a,Kei thotu hrim a nei nawh."
{5:3} Lalpa PATHIEN chun a hril:"Israel khawpuia inthokaIndoa fe sipai sâng khat lai,Za khat chauh kîr nawk an ta,Za khat fe suokhai lai khom,Mi sawm chauh hung kîr an tih"
{5:4} Israel sûngkuohai kuomah,LALPA chun hieng hin a hril:" Mi zong unla, dam in tih.
{5:5} Bethel-ah mi zong naw unla,Gilgalah fe bok naw unla,Beerseba khom pan naw ro.Gilgal mihai chu salah man an ta,Bethel khuo chu sukram an tih."
{5:6} LALPA zong ro, dam in tih.Chuong anga in thaw naw chun,Josefa in sûngah mei suok a ta,Bethel kàng hmang vong a ta,Mei theltu nei naw ni hai.
{5:7} Hlei nei taka ro rêl a,Thu dik hnuoia peituhai,In dù la hmu ngei in tih.
{5:8} Siruk le sizucho hai siemtu,Thim khom zing khawvara inleta,Var khom zàna inchangtirtu,Tuipuia tuihai chu ko a,Hnuoi chunga buok hlaktu hi,A hming chu LALPA a nih.
{5:9} Mi hrâthai a suktlawm a,An kulhai a sukchim hlak.
{5:10} Indik taka roreltu chu theidain,Thu dik hriltu cheu in hmusit si.
{5:11} Pasiehai in sirde a,An buhai in inchu thlàkpêk a.Pakka in ropui in bawla chu,Chu taka chun chêng naw ti niu;Grep huon tha in siema chu,A uoiin chu dawn naw ti niu.
{5:12} Poi in tawk rawn tàkzie hai,In suolziehai ka hriet vong.Mi indik in sukduda a,Thamna làk in chîng bok a,Pasiehai chu rorêlnaah,Thiem naw in inchangtir hlak.
{5:13} Chuleiin mi fimkhur chun,To an inchu a ni hih,Hun tha naw lai a ni si a.
{5:14} Suol ni loin thil tha hnot ro,In dam khawsuok theina dingin;Chuongchun in hril ang hrimin,LALPA, Iengkim Pathien chu, In kuomah um zing a tih.
{5:15} Suol theidain, thil tha dit unla,Rorêlna fel kengkaw ro,LALPA, Iengkim Pathien chun,Josefa thla dam sunhai chu,A lunginsiet thei tâkduoiin.
{5:16} LALPA Iengkim Pathien,LALPA chun hieng hin a tih:"Kotthlêr tinah tap khêk an ta,Tuolzawl tinah inrûm an tih.Loneituhai chu tap ding leTap thiemhai chun lusûn hla,Inzawt dingin ko khawm an tih.
{5:17} Grêp huon tinah tap an tih,Ka pal tlang ding a ni si a"Ti hi LALPA thu chu a nih.
{5:18} LALPA ni nghâktuhai chung chu,A va hang pik char char ngei de!Ieng leia LALPA ni chu,In nghàk hrim hrim am a na?Chu ni chu var loin inthim a tih.
{5:19} Sakeibaknei laka tlàn suokin,Savom a'n tuokpui ang el le,Mani inah lût a, bang hang tawk a,Rûlin a lo chuk ang hi a nih.
{5:20} LALPA ni chu var ni loin,Inthima khom thim sa tak el,Var zung hrim a lût nawna,A ni ding an naw am a ni?
{5:21} In kût hmanghai po po hi,Theidàin ka hmu dong a,In inkhawmpui ropuia hai khom,Lawmna hrim ka nei ta nawh.
{5:22} Pumraw inthawina thilhlânhai,Bu le bâl thilhlânhai chu,In hung chawi a ni khomin,Lo pompêk nawng ka ti cheu.Ran thâu in inhlànhai khom,Ienga ding khom ka ti nawh.
{5:23} In hla sak ri ka ngai pei nawh,In tingtang tum ngâithla naw ning.
{5:24} Sienkhom rorêlna indik chu,Vadung angin luong sienla,Tui hnâr kang lo vadung angin,Felna chu luong dem dem raw se.
{5:25} Aw Israel sûngkuohai,Thlalêra kum sawmli sûng,Ka thuoi sûng po po chêu khan,Inthawina le thil inhlânhai,In mi hung chawipèk hlak maw?
{5:26} In milem, lala inko Sakut le,In arasi pathien Kaiuan hai chu,An tempulhai leh in som pei a.
{5:27} Chuleiin Damaska khaw khêlah,Salah ka thuoi ding cheu a nih"Ti hi LALPA thu suok a na,A hming chu Iengkim Pathien a nih.
{6:1} Zion-a ngai ngam taka khawsa,
{6:2} Kalne-ah fe unla, va en ta u;Chu zoah Hamath khaw ropuiah;Chu taka inthokin Filistin ram,Gath khuoa chun fe thla ro. Israel ram le Judai ram nêkin,An changkang lem am a ni?In ram nêkin a lien lem maw?
{6:3} Sietna ni ding chu sie hla siin,Thilthawin buoipui in pot hnai a.
{6:4} Saihaa chei khumah zâlin,Thungna nêmah inzam kuolin,Beram tê le bawng tuoi thau thau,A'n hnik hnikin ruoi in the a.
{6:5} Davida anga tingtang keiin,Mani hla in insiem chop a.
{6:6} Nopui ngata uoiin dawnin,Hriek tha tawpin in inchùl a. Josefaf siet tuokna ruok chu,In invoi ve hrim hrim nawh.
{6:7} Chuleiin, sala fe hmasahai ruolin,Nang khom salah fe vèng i ta,Ruoi kîla in inri bung bung kha,Suktawpin um tàng a tih.
{6:8} Iengkim LALPA chun hming sâlin,Hieng ang hin a hril a nih:"Jakob chapona chu ka ten a,A lal in thahai ka theida a,Khawpui le a sûnga um po po,An rêngin immantir ka tih," Ti hi Iengkim Pathien thu suok a nih.
{6:9} In khatah mi thi bâng sawm,An màksan a lo ni khomin,An rêngin thi tho tho an tih.
{6:10} Laina ruong inhlawmtuhan,In sûngrila intomhai kuomah,"A dang khom an la um am?"Tia an hung indon phaa,"An um ta nawh" titu chun,"To rawh, LALPA hming lam pal ei tih" Tiin a la hril ding a ni si a.
{6:11} LALPA chun thu a pêk a,"In ropui chu nor chim unla,In tè chu nor phit vong ro.
{6:12} Lungpui khokrokna hmunah,Sakor a tlân hlak am a ni?Chu taka chun bawngchalin,Lo a kei ngai hlak am a ni?Nangnihai rorêl ruok hi chu,Indikna chu thìna tûrah,Felna chu khâknaah in inchangtir si.
{6:13} Log Debar in hnè kha suongin,"Karnaim khuo la thei khopin,Ei hràt a nih" in tih an naw?
{6:14} "Aw nangni Israel sûngkuohai,A do ding cheu hnam chok tho ka ta,Hamath kawn le Arabah ruom chena,Mihai po po chu nêksawr an ti cheu"LALPA, Iengkim Pathienin a tih.
{7:1} Lalpa PATHIEN chun inlârna a mi'n hmutir a. Khauthikthi honpui a buotsai lai chu ka hmu a. Hi hi lal chanpuol ran bu àt hnunga hlo thar a hung mawng nawk hun lai a nih.h
{7:2} Khau honin chu rama hlo hna an fâk kol rìt hnung chun keiin, "Aw Lalpa PATHIEN, ngaidam rawh. Jakob chu a chîn tham vei leh, iengtin am dam khawsuok zo a ta?" tiin ka khêk a.
{7:3} Chuongchun LALPA chu a'n lamlèt a. LALPA chun, "An leh, hi thil hi tlung ta naw nih" a ta.
{7:4} Lalpa PATHIEN chun inlàrna dang a mi'n hmutir nawk a. Lalpa PATHIEN chun mihai hremna dingin mei a ko a, tuipui inthûk tak khom chu a kàng hil vong a, ram khom a lem puot puot a.
{7:5} Chu phing leh kei chun, "Lalpa PATHIEN, suktawp dingin ka ngèn che. Jakob chu a chîn tham vei leh iengtin am dam khawsuok zo a ta" tiin ka khêk a.
{7:6} LALPA chu a'n lamlèt a. Lalpa PATHIEN chun, "Hi thil khom hi ni ta naw nih" a ta.
{7:7} Chun, hi thil hi a mi'n entir a: LALPA chu bang ngil taka rem bulah a ngîr a, a kutin enremna thirmûm a chawi a.
{7:8} LALPA chun ka kuomah, "Amos, iem i hmu a?" a ta. Kei chun, "Enremna thirmûm" ka ta. LALPA chun, "En rawh, ka mi Israelhai lai enremna hi ka sie ding a na, tu khom hlà bik nei naw ning.
{7:9} Isak hmun sànghai sukram ka ta,Israel hmun thienghlimhai khom,A rêngin sukchim ka ta,Jeroboam sûngkuo chungah,Ka kawlhnâm inlet ka tih" tiin.
{7:10} Bethel khuoa thiempu Amazia chun Israel lal Jeroboam kuomah, "Amos hin Israel sûngkuohai lai a phierrûk che a. A hrilhai po po lem hi chu a ram khomin dawl zo naw nih.
{7:11} Amos chun hieng hin a tih:'Jeroboam chu kawlhnâmin thîng a ta,Israelhai chu salah intâng ngei an tih,An rama inthoka hmun hla takah'tiin.
{7:12} Amazia chun Amos kuomah, "Aw nang zawlnei, fe la, Judai ram tieng kîr nawk la, chu taka chun i fâk ding hlaw la, thu hril rawh.
{7:13} Bethel khuoa ruok hin chu thu hril nawk ta naw rawh, lal hmun thienghlim le a tempul umna a ni si a" a ta.
{7:14} Amos chun Amazia kuomah, "Zawlnei ka ni naw a, zawlnei naupa khom ka ni bok nawh. Kei chu beram vêngtu ka ni a, theichang bil khom ka enkol bok hlak.
{7:15} Sienkhom, beram ka vèng laiin LALPA chun a mi làk a, ka kuomah, 'Fe la, ka mi Israelhai kuomah thu hril rawh' a mi ti a.
{7:16} Chuleiin tu hin LALPA thu chu lo ngâithla rawh. Nang chun Israel kal zawng le Isak sûngkuo kal zawnga thu hril ta lo dingin i mi ti a.
{7:17} Chuleiin, LALPA chun hieng hin a hril: 'I nuhmei chun khawpuiah nawchi zor a ta, i naunu le naupahai chu kawlhnâmin thîng an ta, i ram chu inkhiin insem dar vong an ta, sakhaw dang bie hnam dang mi ramah nang chu thîng i ta, Israel thlahai chu matheiloin an rama inthoka hla takah sala thuoi hmangin um an tih' a tih" tiin a hril a.
{8:1} Lalpa PATHIEN chun inlàrna a mi'n hmutir nawk a. Theihmina sip bawm ka hmu a.
{8:2} Ama chun, "Amos, ieng am i hmu a?" a ta, kei chun "Theihmin umna bawm" ka ta. LALPA chun ka kuomah, "Ka mi Israelhai tawp hun ding chu a tlung ta a; tu khom hlà nei ta naw ning" a ta.
{8:3} Lalpa PATHIEN chun, "Chu ni chun Tempula chawibiekna hla chu lusûn hlaah inchang a ta, hmun tinah mithi ruong dêng dar pheng phung an ta, siksikrieu inhrâm a tih!" a ta.
{8:4} Nangni, mi pasiehai sirde a,Tlasamhai fa hlum nuomtuhai,Hi thu hi lo ngâithla ro.
{8:5} Nangni chun nghâkhlâ takin,"Thla thar kût bo vat vat sien,Bu zor kâr nghàkhla a um tah.Chawlni hi bo vat vat sien,Beiphit zor kâr nghàkhla a um.Inkhìna chîn hmang ei ta,A man tieng sukpung ei ta,Bùkna lem hmangin hlêm ei tih.
{8:6} Busi le rût pol zor ei ta,Tangkain mi rethei inchawng ei ta,Tlasam chu holrok bun khatin,"Tiin in lungrilin in ti hlak.
{8:7} LALPA chun, "An thilthawhai kha theinghil nei hrim hrim nawng ka tih" tiin Jakob Suongtawlol chun mani insâlin thu a'n khàm a.
{8:8} Hi lei hin a ramah lir inhnîngtirin,A sûnga chênghai po po khom,Ka sukthlaphàng naw ding am a ni? Aigupta ram chunga Nile vadungpui,A liena a kiem nawk duok angin,Ram pum chu insângin tlum a tih.i
{8:9} Lalpa PATHIEN chun a hril:"Chú ní chun sùnchang lai tak,Nisa intlâktir ka ta,Sùn pachang lai zing siin,Hnuoi hi hung inthim a tih.j
{8:10} Kûta in ruoi thèhai chu,Ruokngha ruoiah inchangtir ka ta,In hla sakhai po po khom chu,Tap hlaah inchangtir ka tih.Saiip insiltir ka ti cheu a,In lù vaw kol vong ka tih. Nau mal sùn ang topa rinumin,In nì chu kha takin inliemtir ka tih."
{8:11} Lalpa PATHIEN chun a hril:"Ram puma tàm ka tir ding ni chu,A hung tlung mêk zing a nih.Chu chu bu tienga tàmna amanih,Tuia dangchârna amanih ni loin,LALPA thu hriet châka tàmna a nih.
{8:12} LALPA hriet châka zongin,Tuifinrieta inthoka tuifinrietah,Sim le hmarah tlân vèl an ta,Sienkhom hmu zo naw ni hai.
{8:13} " Nunghàk tlangvàl tha hrât lai khom,Dangchârin thidang an tih.
{8:14} Samaria milem hming sâltuhai le'Aw Dan, i pathien hringna sâlin' 'Beersheba pathien hringna sâlin'Tia inkhâmtuhai chu tlûng an ta,Tho nawk ta ngai naw ni hai".
{9:1} Maichàma ngîr lai LALPA chun,Ka kuomah hieng hin a hril:"Tempul sûtpui ler vaw rak la,Tuong nghor hnìng dur dur sien la,An lu chungah chim thla sien la,A del hlum mahla pohai chu,Keiman kawlhnâmin that ka tih;Pakhat khom suok naw ni hai a,Pakhat khomin pumpel naw nih.
{9:2} Mithi khuo chen kuo hreu sien khom,Ka bânin pot suok tho ka tih;Vàn chen hang lawn hai sien khom,Hnûk thla nawk vong tawl ka tih.
{9:3} Karmel sìpah inbihai sien khom,Pèl suokin man tawl ka tih;Tuipui mongah inbihai sien khom,Rulpui thû pein inchuktir ka tih.
{9:4} Hmêlman salah thuoihai sien khom,Sât hlum dingin thu pêng ka tih.Anni chu sukhlum dingin,Ieng lai khom melkai ka tih.
{9:5} Lalpa, Iengkim LALPA chun Hnuoi a them a, a'n tui zop a,A sûnga chênghan an sûn a. Aigupta ram chunga Nile vadungpui,A liena a kiem nawk duok angin,Ram pum chu insângin a tlum.
{9:6} Vàn sângah chêngna in a bawl a,Hnuoi hi a in thutah a hmang a,Tuifinrieta tuihai chu ko a,Hnuoi chungah a'n sûrtir hlak.A hming chu LALPA a nih.
{9:7} LALPA chun Israelhai kuomah,"Nangni hi Ethiopia mihai leh,Ka ta din angkhat in ni naw maw?Aigupta rama inthokin Israelhai,Kaftor-a inthokin Filistin mihai,Kir-a inthokin Aram mihai,Ka thuoi suok tawl an naw maw?
{9:8} "Lalpa PATHIEN LALPA mit chu,Ram suol chungah a fu a,Hnuoi a'nthokin sukbo ka ta,Jakob sûngkuohai ruok chu,An rêngin inram naw ning"Ti hi LALPA thu suok a nih.
{9:9} "Keima ngeiin thu pêng ka ta,Leidara bu an sêp ang elin,Hnam danghai laia inthokin,Israelhai chu sêp suok ka ta,A mal hlek khom tla dar naw nih.
{9:10} Ka mihai laia mi suol po le,'Sietnan mi nang naw ni a,Mi nang teu naw nih' tituhai chu,Kawlhnâmin bohmang an tih.
{9:11} "Davida bawkte chim chu,Chú ní chun tungding ka ta,A'n awngnahai thol phui ka ta,A chimhai rem thâng ka ta,A ngaiin indin nawk ka tih.
{9:12} Edom rama hlaa la umhai le,Ka hming puttu hnamhai chu,Anni chun nei nawk an tih" tiinA thaw theitu LALPAN a hril.
{9:13} LALPA chun hieng hin a tih:"Busîktuhai le lokeituhai, Grêp chìngtuhai le sawrtuhaiAn inphahman zat hun ding le,Tlânga inthokin uoiin thar,A hung far thla huou huou a,Muol tina a luong hun ding,Nihai chu a tlung mèk ie.
{9:14} Saltàng ka mi Israelhai chu,Hung thuoi kîr nawk tàng ka ta;Khaw ram hnung indin tharin,Umhmun khuor thar nawk an tih.Grêp huon siema, uoiin dawnin,Huon siemin a rà tlàn an tih.
{9:15} Phawi dok nawk ta lo dingin,Anni ka pêk ngei rama chun,Israelhai chu phun ka tih"Ti hi LALPA Pathien thu suok a nih.
