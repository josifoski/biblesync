{1:1} Paula, Silvan le Timothe hai chun Thesalonika khuoa Pa Pathien le Lalpa Isu Krista kohranhai chibai kan bùk.
{1:2} Pa Pathien le ei Lalpa Isu Kristaa inthoka lunginsietna le inremna chu in kuomah um raw se.
{1:3} Unauhai, ringna tieng le inhmangai tuona tienga in inthanglien pei leiin Pathien kuomah lawmthu kan hril hlak a, chu chu kan thaw ding tak hrim a nih.
{1:4} Suknomnatnahai le fienahai sel tak le ringna nghet taka in tuorhai hi Pathien kohranhai hmaah kan uongpui hlè hlak.
{1:5} Pathien ram leia tuor in ni a, chu taka lût tlàk ni dinga Pathien thil rêl hang indikzie sukchiengna chu in nih.
{1:6} Pathien chu a'n dik a, nangni sukrinumtu chèu chu rinumnain thungrul vêng a tih.
{1:7} Lalpa Isu chu vàna inthoka ama vântirko thilthawthei takhai leh meichoka a hung inlang huna chun, nangni rinum tuorhai hi hung inchawltir a ti chêu a, keini khom mi'n chawltir bok a tih.
{1:8} Pathien hre lo le ei Lalpa Isu Chanchin Tha ring nuom nawhai chungah phuba hung lâng a tih.
{1:9} Kumkhaw sietnaah chun pei hawn nîng an ta, Lalpa le a thuneina ropui tak hmaah khàr khipin um an tih.
{1:10} Chu ni chu a mi thienghlimhaiin an chawimawi ni ding le ama ringtuhaiin mak ropui an ti nî ding chu a nih. Nangni khom in kuoma kan thu hril in lo pom leiin ringtuhai lai chun thang vêng in tih.
{1:11} Chuong ang lei chun, Pathienin a kona chèu phûa in um theina ding le that in nuomna po po le ringnaa in thilthaw tinrêng chu a hràtnaa a sukfamkimpêk theina ding chèuin ma loin kan tongtaipèk hlak chêu a nih.
{1:12} Chuongchun, ei Pathien le Lalpa Isu Krista lunginsietna zàrah ei Lalpa Isu hming chu chawimawiin um thei a ta, nangni khom ama zârah chawimawiin um thei bok in tih.
{2:1} Unauhai, ei Lalpa Isu Krista hung nawkna ding le a kuoma ei intuokkhawmna ding thua chun,
{2:2} keinin thlaraua kan hril ni awm tak anga an hril sawng le kan lekhathona kan ziek ni awm taka an hrilhai thangsana, "Lalpa ni chu a hung tlung zing tah" ti thu an hril thang hin in lungril sukchâng lo le sukthlaphâng lo dingin ka ngèn cheu.
{2:3} Tu khomin ieng konga khom thuoi hmang naw raw se chêu. Sukbohmanga um ding Dânbawsepa chu hung a, helna a siem hmâ khat chun chu Ni chu hung tlung naw nih.
{2:4} Ama chun, 'pathien' tia an ko le biek taphothai chu doin an chungah um tum a ta, Pathien tempula meuh thungin Pathienah insâl a tih.
{2:5} In kuoma ka um lai khan hieng thil hi ka hril tah hlak chêu kha in hriet zing am?
{2:6} A hun takah a hung inlang theina dingin tu hin iengin am a dang hrì ti in hriet.
{2:7} Dânbawsepa chun tu khom hin a rûkin sin a thaw zing a, sienkhom a dangtu chu lâk hmang a ni hmâ khat chun la dang hri'ng a tih.
{2:8} A hung inlang pha leh Lalpa Isu chun a thuokin mût hlum a ta, a hung nawkna ropui taka chun sukbohmang a tih.
{2:9} Dânbawsepa chu Setan hràtna leh hung a ta, a thilthawtheina tinrêngin thilmak le inchikna tehlêm thawng a tih.
{2:10} Bohmang dinghai chu suolna tinrênga hlêmin um an ta, sandama an um theina ding thutak chu dit loa an hnawl leiin bohmang an tih.
{2:11} Hieng lei hin, khêl an ring theina dingin Pathienin ngai suolna hri nasa takin a'n lêngtir a nih.
{2:12} Thutak ring loa rîtlona lawm lemtuhai po po chun thiem naw an chang vong ding a nih.
{2:13} Unau, Lalpa dittakhai, a tira inthoka Pathienin Thlaraua sukthienghlim a, thutak ring ding le ra hmasa ni dinga a thlang chêu leiin Pathien kuomah lawmthu hril rop ding kan ni hrim a nih.
{2:14} Chu chu ni ding le ei Lalpa Isu Krista ropuina chu chang dingin kan Chanchin Tha hril hmangin a ko chêu a ni kha.
{2:15} Chuongchun, unauhai, ngîr nghet unla, kan thuhril le lekhathona zirtirna kan inhlàn sawng po po chêu kha pom tlat ro.
{2:16} Chuongchun, ei Lalpa Isu Krista ngei le Pathien ei Pa, mi hmangaitu, a lunginsietna leia kumkhuo thlamuongna le beiseina ei phù naw saa mi petu chun,
{2:17} thil tha tinrêng in thawna le hrilna taphotah chokphûrin sukhrât pei chêu raw se.
{3:1} A tawp taka chun unauhai, Lalpa thu chu nangni laia ropui tak le hrât taka a'n dar ang khan a'n dar pei theina ding le
{3:2} mi indik naw le mi suolhai laka kan him theina dingin mi tongtaipui ro, a ring naw an la um si a.
{3:3} Lalpa ruok chu a ringum a, ama chun sukhrâtin mi suol lakah veng him raw se chêu.
{3:4} Thu kan pèk chêu kha in thaw a, in thaw zom pei khom Lalpaa chun kan ring tlat a nih.
{3:5} Pathien hmangaina hre nawk zuol pei ding le Krista tuorselna nei dingin Lalpan in lungrilhai chu keihruoi raw se.
{3:6} Unauhai, kan kuoma inthoka thurosie in dong anga um loa zomthawa taka khawsa mei mei hai laka inthok chun inthier fihlim dingin ei Lalpa Isu Krista hmingin kan hril chêu a nih.
{3:7} Kan thaw dàn inchûk ding in nih ti nangni ngeiin in hriet a, nangni lai dawngda takin kan um ngai naw kha.
{3:8} Tû bû khom a thlawnin kan fàk ngai naw a, nangni lai tu khom kan sukrik nawna dingin sùn le zàn inrim takin sin kan thaw hlak a ni kha.
{3:9} In mi chawm kan phùt thei naw lei a ni naw a, in mi enton dingin kan thaw lem hlak a ni kha.
{3:10} In kuoma kan um lai khan, "Sin thaw pei naw chun a fàk khom fa naw raw se" tiin kan hril hlak chêu kha.
{3:11} Nangni laia thenkhat in zomthaw a, mani sin thaw si loa mi sinthawnaa inrol in chîng ti kan lo hriet a nih.
{3:12} Chuong ang mihai chu sin thaw mol mol a, mani thaw suok ngei ring dingin Lalpa Isu Krista hminga thu pein kan infùi a nih.
{3:13} Unauhai, nangni ruok chun thil tha thaw nghok ngai naw ro.
{3:14} Tu khom hi lekhathona kan thu hung hril zawm nuom nawtuhai chu inchik bîk unla, pawl ser ro, an inzà theina ding chêuin.
{3:15} Amiruokchu, hmêlma ang chun ngai naw unla, unau angin zil lem ro.
{3:16} Remna Lalpa ngei chun kumkhuoin kong tinrêngah inremna pe sien la cheu, Lalpa chu in rênga kuomah um raw se.
{3:17} Kei Paulan keima kut ngeia chibai ka bùkna chêu a ni hi. Hienga ka ziek hi ka lekhathon taphot inchikna a nih.
{3:18} Ei Lalpa Isu Krista lunginsietna in rênga kuomah um raw se.
