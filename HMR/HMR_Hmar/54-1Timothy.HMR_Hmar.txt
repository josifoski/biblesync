{1:1} Kei Paula, a mi sandamtu Pathien le ei beisei innghatna Isu Krista thupêk anga Krista Isu tirko hin,
{1:2} ringnaa ka naupa indik tak Timothe chibai ka bûk che. Pa Pathien le Isu Krista ei Lalpaa inthoka lunginsietna dàm, zangaina dâm le inremna dàm i kuomah um raw se.
{1:3} Makedonia rama ka fe ding laia ka ngèn che ang khan Efesi khuoa um zing dingin ka ngèn nawk che a nih, thuring indik lo inchûktir hlak mi thenkhathai kha i khap theina ding le
{1:4} pipu thusim le thlatuhai tobul sui rak rak kha i'n bânsantir theina dingin; chuong ang thilhai chun ringnaa inthoka Pathien thiltum hrietna intlun nêkin zêldin thua insêlna a suktam mei mei a nih.
{1:5} Hi ka thupêk thiltum chu lungril thienghlim, sie le tha hrietna indik le ringna tak taka inthoka suok hmangaina nei a nih.
{1:6} Mi thenkhat chu, chu taka inthok chun an pêt hmang a, hmangna bo insêlna tieng an lùt a.
{1:7} Dàn inchûktirtu inti nuom bok siin, an thu hril umzie le indik anga ngam taka an hrilhai khom chu an hriet tak tak bok si nawh.
{1:8} Dàn hi a hmangna ding taka hmang chun a tha ti ei hriet.
{1:9} Dàn hi mi thahai chunga hmang dinga siem ni loin dàn bawsetu le mi hel hai, sakhaw poisa lo le thil suol thawtu hai, mani nu le pa thattu le tuolthat hai,
{1:10} uire le mongkawhur hai, mihriema sumdawng mi le khêla inkhâm hmanghai le
{1:11} Pathienin puong dinga a mi'n koltir Chanchin Tha ropui kal zawnga zirtir chînghai chunga hmang dinga siem a nih.
{1:12} Mi sukhrâttu, ring tlàka mi ngaia a rongbawlna sin thaw dinga mi ruottu Krista Isu, ei Lalpa kuomah lawmthu ka hril hlak.
{1:13} Khä hma khan a hrilsetu, sukdùdàtu le rawng taka soisatu lo ni lang khom, ringtu ka ni hmaa hre loa thaw hlak ka ni leiin ka chungah zà a ngài a,
{1:14} ei Lalpa lunginsietna chu Krista Isua ringna le hmangaina leh ka chungah a vur ta teuh lem a nih.
{1:15} Krista Isu chu mi suolhai sandam dingin khawvelah a hung ti hi a'n dikin pom tlâk a lo va ni de aw! Chuong lai chun kei hi a suol lor lak ka nih.
{1:16} Nisienlakhom, chu lei tak chun, ama ringtuhai chungah Krista Isun dawtheina tawp lo a neizie le chatuon hringna a pêk dingzie inentirna dingin kei mi suol tak chungah hin zangaina a hung inlangtir a lo nih.
{1:17} Laltak, chatuon mi, thi thei lo, mita hmu thei lo, Pathien pakhat chauh kuoma chun chawimawina le ropuina chatuon chatuonin um raw se. Amen.
{1:18} Ka naupa Timothe, hieng thupêkhai hi ka'n koltir che: zawlneihaiin i chungchang an hril lawk kha hre zing la, chuong thu chu zuiin indona tha chu bei la,
{1:19} ringna le sie le tha hrietna fîm tak vong tlat rawh; mi thenkhatin an sie le tha hrietna an poisa naw leiin an ringna long a koi dar tah a nih.
{1:20} Chuonghai lai chun Humenai le Aleksandra khom an thang ve a, Pathien poi hril an simna dingin thunun an ngai a, Setan kutah ka pêk suok tawl tah a nih.
{2:1} Ka thu inchà nuom hmasa tak chê chu thil hnìna dàm, tongtaina dàm, hnìpêkna dàm le lawmthu hrilna dàm mi po po ta dingin nei unla,
{2:2} Pathien ngaisak a, thienghlim taka um a, muong taka ei khawsak diel diel theina dingin lalhai le rorêltuhai ta dingin hnipêk bok ro;
{2:3} chu chu a tha a, ei Sandamtu Pathien lawmzawng a nih.
{2:4} Ama chun mi po po sandama um a, thutak an hung hriet chu a dit si a.
{2:5} Pathien pakhat chauh a um a, Pathien le mihriem inkàrah palai pakhat chauh a um bok, mihriem Isu Krista chu.
{2:6} Mi po po intlannain ama chu a'n pèk a, sandamna thu chu hun a tî takah a hung puong a.
{2:7} Kei hi Jentêlhai laia chu ringna thu chu puong ding le thutak zirtirtu le tirko ni dinga ruot ka nih. Chu chu thudik a ni a, khêl ka hril nawh.
{2:8} Chuongchun, in inkhawmna taphotah pasalhai chun titak zetin, lungsen le insêl puma thaw loin, an kut thienghlim pharin, tongtai raw hai se.
{2:9} Nuhmeihai khom a mawi tawk le inchawi tawkin inchei hai sien la, sam siem lèr hai, rangkachak thuoma inchei hai, tuikeplung thi hli hai, puon man tam inbel hai chîng naw raw hai se.
{2:10} Nuhmei, Pathien ngaisak mihai thaw dàn awm hrimin, thilthaw thatin inthuom lem raw hai se.
{2:11} Nuhmei chun to inchuin, thu awi takin thil inchûk raw se.
{2:12} Nuhmeiin mi a zirtir amanih le pasal chunga thu a nei amanih ka phal nawh; to an inchù ding a nih.
{2:13} Adam chu siem hmasak a ni a, chu zoah Evi siem a nih.
{2:14} Hlêma um kha Adam a ni nawh; nuhmei kha a nih hlêma um le bawsetu lem chu.
{2:15} Amiruokchu ringnaa dâm, hmangainaa dâm le thienghlimnaa dâm mawi taka a um zing phot chun nau a nei leiin nuhmei chu sandam nîng a tih.a
{3:1} "Tu khom kohrana thuoitu sin thaw nuomtu chun sin inzaum thaw a nuom a nih" ti hi thil indik a nih.
{3:2} Chuongchun, kohran thuoitu ding chu dem kai lo, nuhmei pakhat nei,b insûm thei, lungril tluong, mi inzaum, mi thilphal le zirtir thiem,
{3:3} uoin hè mi ni lo, kut thlâk hmang ni lo mi zaidam, inhal hmang mi ni lo, sum ngaina mi ni lo,
{3:4} mani insùng khawsak rêl fel mi le nauhaiin inzaa a thu an zawm mi a ni ding a nih.
{3:5} Mani insùng khawsak khom rêl fel thiem si lo chun ieng tin am Pathien kohran a enkol thei ding?
{3:6} Ring thar hlim ni naw raw se, a ni chun chapo rawi a ta, Diebol angin thiem naw chang ve hlauh rawi a tih.
{3:7} Puo tieng mihai ngaisâng mi a ni bok ding a nih, hmingsiet hlawa Diebol chânga a awk nawna dingin.
{3:8} Chuong ang bokin kohrana rongbawltuhai khom mi inzaum, zum le zuor intuo chîng mi ni lo, uoiin hè mi ni lo, indik lo taka hlawkna hmu tuma hnot mi ni lo,
{3:9} sie le tha hrietna fîma ringna thu ril chel tlat mi an ni ding a nih.
{3:10} En chieng hmasak phot ding an nih, an tlin chun rong an bawl chauh ding a nih.
{3:11} An nuhmeihai khom chuong ang boka mi inzaum, mi dem chîng lo, insûm thei, kong iengkima mi ringum an ni ding a nih.
{3:12} Rongbawltuhai chu nuhmei pakhat nei, nauhai le sûngkuo enkol thiem mi an ni ding a nih.
{3:13} Rong bawl thahai chu an chan tha tiel tiel a ta, Krista Isu an ringnaa khom nasa takin huoi deu deu an tih.
{3:14} Hi lekha ka ziek lai hin ka hmu vak che ka beisei zing a,
{3:15} sienkhom ka hung inhnu tâkah tiin Pathien sùngkuo, Pathien hring kohran, thutak ban le kengkawtuhai chu, ieng anga um ding am an ni a ti i hriet theina dingin ka hung ziek a ni hi.
{3:16} Sèl ruol loin, ei sakhaw thurùk inrilzie hi hril loa hmâng a nih:Ama chu taksa puta hung inlang,Thlarauin a'n dikzie a puong lang,Vàntirkohai khomin an hmu,Hnam tin lai a thu puong dara um,Khawvel mihaiin an hung ring,Ropui taka lâk tung chu a nih.
{4:1} Hun nuhnunga hai chun mihaiin ringna thu hi bànsanin, hlèmtu thlarau le ramhuoia inthoka suok zirtirna indik naw chu la zui an tih ti chieng takin Thlarauin a hril a.
{4:2} Chuong ang zirtirna thu thè dartuhai chu khêla mi lêmder thiem an ni a, an sie le tha hrietna khom thîr linga dep angin a kàng chàr tah.
{4:3} Mi innei ding dâm an khap a; mihriem fâk dinga Pathien siem thil thenkhat, thutak hrea pomtuhaiin lawmthu hril puma fâk el ding a nih ti an hriet chu, fàk an khap bok a.
{4:4} Pathien thilsiem taphot hi a tha vong a, ieng khom hnawl ding a ni nawh.
{4:5} Pathien thu le tongtainaa inhlàn thienghlim ta chu lawmthu hril puma dong el ding a nih.
{4:6} Hieng thuhai hi unauhai kuomah hril la, Krista Isu rongbawltu tha nîng i tih; ringna thu le inzirtirna tha i zawm hlakhai khan thlarau tieng inthang lientir pei bok a ti che.
{4:7} Pathien thu le inzom lo thusim le pitarhai tienami mei mei chu nghatsan la, Pathien mi ni dingin insawizoi rawh.
{4:8} Taksa sawizoi hi iemani chenah a tangkai ngèi a, sienkhom Pathien ngaisak mi ni hi iengkimah a hlu lem a, hi dam sûng nun le la hung um dinga thil tangkai a nih.
{4:9} Hi thu hi a'n dik a, pom tlak a nih.
{4:10} Pathien hring chu ei beisei innghatna a ni tàk leiin sin ei thaw inrimin hma ei nor nasa a nih. Ama chu mi po po ta dinga sandamtu a na, a ringtuhai ta dingin a ni nawkzuol.
{4:11} Hieng thuhai hi pein inchûktir pei rawh.
{4:12} I naupang leiin tu khomin ngainêp naw raw hai se che. Thuhril konga dàm, chetziea dàm, hmangainaa dàm, ringnaa dàm, thienghlimnaa dàm ringtuhai enton tlàk ni ngêi rawh.
{4:13} Ka hung hmâ po chu vàntlâng laia Pathien thu tiem tienga dàm, thuhril tienga dàm le zirtir tienga dàm inhmang rawh.
{4:14} Upahaiin i chungah kut an innghat tuma zawlneihaiin an puong, thlarau tienga i thilpêk donghai kha ngaithà naw rawh.
{4:15} Chuong tienga chun taima takin inhmang la, i pumin inpe la, mi tinin i hmasawnzie hmu thei an tih.
{4:16} I khawsak le i thil inchùktirah invêng fîmkhur la, chuonga i thaw fan fan chun nang le i thu hretuhai chu san himin um in tih.
{5:1} Upa lemhai chu hal loin, mani pä anga enin, a ngènin ngèn lem la, naupang lemhai chu sang angin en rawh.
{5:2} Pitarhai chu nu angin en la, nunghakhai chu thienghlim takin farnu angin en rawh.
{5:3} Màkhât chaua khawsa hmeithai indik takhai chu inzà rawh.
{5:4} Nau amanih, tu le te amanih nei hmeithai a ni ruok chun a nau le tuhai chun sakhuoin a phùt, mani sûngkuo enkolna thua an mawphurna chu hlen suok inchûk hai sien, an nu le pa le an pi le pu hai laka an bat chu tlâk raw hai se, chu chu Pathien lawmzawng a ni si a.
{5:5} Chawmtu nei lo, màkhât chaua hmeithai chun Pathien chauh ringsan ding a nei a, sùn le zànin thangpuina hniin Pathien kuomah a tongtai hlak.
{5:6} Hawithawa khawsa hmeithai ruok chu a dam lai khomin mithi a nih.
{5:7} Hieng inkeihruoina thuhai hi mihai hril la, dem kai loin khawsa raw hai se.
{5:8} Mani sùnghai, in khata umpui ngei khom chawm nuom lo an um chun, ringna hi an inphatsan tah tìna a ni a, ringnawtu nêkin an suol lem a nih.
{5:9} Mani pasalhai chunga ringum, kum sawmruk chuong tah hmeithaihai chauh chu hmeithai lai ziek sa rawh.
{5:10} Thil tha thaw konga inpâk hlaw hai, nauhai enkol tlei tah, mikhuol chunga tha, mi thienghlimhai ke sawppèk hlak, mi harsahai thangpui pei le thil tha thaw tienga inpe zo mi an ni ding a nih.
{5:11} Hmeithai la nunghàk deuhai chu inthang sàtir naw rawh, an tisa châkna leiin Krista nghatsanin, pasal nei an nuom nawk hlak a,
{5:12} an thu lo intiem tah an bawsiet leiin soisèl an kai hlak.
{5:13} Chu bâkah, mi inah lêng lawrin, thabo an inchùk a, an dawngda chauh khom ni loin mi dem an chìng a, thil hril thang an hràt a, an hril naw ding ding an hril hlak.
{5:14} Chuleiin, hmêlmahai mi hrilsietna remchângah an inchang nawna dingin hmeithai la nunghàk deuhai chun pasal nei nawk hai sien, nau neiin sûngkuo enkol hai sien ka ti a nih.
{5:15} A then lem chu pêt hmangin Setan an zui dêr tah a nih.
{5:16} Ringtu nuhmeiin a sûngkuohai lai hmeithai a nei chun a chawm ding a nih; somdawl ngai hmeithaihai chauh kohranin a enkol theina dingin kohran phur sukrikpêk naw raw hai se.
{5:17} Kohran upa, mi thuoi thiem, abikin thuhril le inchûktir tienga taimahai chu a lêt hnia chawimawi tlâk an nih.
{5:18} Pathien Lekha thu khomin, "Bawngchalin bu a chìl laiin a hmùr khuop naw rawh; sinthawtu chu hlaw hmu tlâk a nih" a ti a nih.
{5:19} Upa an hèkna chu thuhretu pahni amanih pathum amanih bèk an um naw chun pom naw rawh.
{5:20} Thilsuol thawtuhai chu vàntlâng hrieta ngei kawk ding an nih, mi danghai an intìm theina dingin.
{5:21} Pathien le Krista Isu le a vàntirko thlanghai mit hmuah thu ka pêk che: ditsak bîk le thlei bik nei bok loin, hieng thuhai hi kengkaw tlat rawh.
{5:22} Rongbawltu ding kut innghata namdet thuah inhmaw taluo naw la, mihai suolnaah thang ve naw la, mani invong thienghlim rawh.
{5:23} Tui chauh dawn ta naw la, i phìngpui hràt naw lei le a'n khâttawka i nat rop hlak leiin uoiin tlawma zawng dawn ta hlak rawh.
{5:24} Mi thenkhat suolna chu a langsâr a, annin an hril suok hma khomin rorêltuhai na a tlung hman dêr ta hlak a; thenkhat suolna ruok chu a hnung daiah a hung inlang chauh hlak.
{5:25} Chuong ang bokin thilthaw that chu a langsar a, a langsar naw hai khom thup song zing thei a ni bìk nawh.
{6:1} Bawi ringkol bâttuhai chun an puhai chu kong iengkimah an inzà ding a nih, chuong naw chun Pathien hming le ei thu inchûktir hi hrilse hlauh rawi an tih.
{6:2} Bawi tu khomin a pu chu kristien a ni lei le ringnaa unau a ni lei sekin a ngaithà ding a ni naw a, tha nawk zuolin rong a bawlpêk lem ding a nih; a rongbawlpêkhai leh ringna le hmangainaah sûng khat an ni si a. Hieng thuhai hi inchûktirin infùi tawl rawh.
{6:3} Tu khom ei Lalpa Isu Krista thucha le sakhaw zirtirna thu kal zawnga thuring indik lo inchûktirtu chu,
{6:4} ama chu mi uongthuong tak, ieng khom hre si lo, insêl inhalna ding thu se tak tak chok suok thiem mi a nih. Chu chun inhnarna hai, innghirnghona hai, inhrilsietna hai le inringhlelna tha lo hai chok suok thei thila insêl inhal zing zingna ding thu se tak tak a hung intlun bàkah,
{6:5} lungril se tâwng tah, thutak man phâk ta lo hrim hrim le sakhuo hi sumdawngnaa hmang tumtuhai lai inhalna a hung intlun bok a nih.
{6:6} Lungawina neituhai ta ding ruok chun sakhaw mi ni hi hlawkna ropui tak a nih.
{6:7} Khawvela hin ieng khom ei lûtpui naw a, ieng khom ei suokpui thei bok nawh.
{6:8} Chuleiin, fâk le dawn le sil le bil ding ei nei phot chun lungawi ei tiu.
{6:9} Hausak nuomtuhai ruok chu thlêmnaah an lût a, châkna invêtthlàk le tiumah an inawk a, sietna le bohmangna khurah an tlu lùt hlak.
{6:10} Tangka sum ngainat hi suol tinrêng bul a nih. Sum hau tumna luotah thenkhat chun ringna hi an nghatsan a, lungngaina tam takin an lung a sun tlang hlak.
{6:11} Sienkhom nang, Pathien mi, chuonghai chu tlànsan rawh. Felna dâm, Pathien ngaisakna dàm, ringna dàm, hmangaina dàm, dawtheina dàm le zainemna dàm nei tum tlat lem rawh.
{6:12} Ringnaa intlânsiekna tha chu bei tàng táng rawh. Chatuon hringna chu chel tlat rawh; chu chu chang dinga ko i ni thu khom hretu tam tak hmaah i puong ta kha.
{6:13} Iengkim hringna hnâr, Pathien le Krista Isu, Pontia Pilat hmaa ti hlek loa thudik tan tlattu mit hmuah chun hi thu hi ka pêk che:
{6:14} Ei Lalpa Isu Krista a hung inlang nawk hmâ khat chu ka thupêk hi soisèl le dem kai loin vong tlat rawh.
{6:15} Inpâk phu Pathien, iengkim chunga thuneitu um sun, laltakhai Laltak, lalhai Lal chun a hun takah Krista chu a hung inlangtir ding a ni si a.
{6:16} Ama chauh hi thi thei lo, hnai ruol lo vara chêng, tu khom la hmu lo le hmu thei ni bok lo chu a nih. A kuomah chawimawina le thilthawtheina chu chatuonin um raw se. Amen.
{6:17} Khawvel mi hausahai chu chapo lo dingin hril la, ring tlâk lo sumah innghat lo a, ei chèn dinga iengkim hnienghnâr taka mi petu Pathienah innghat lem dingin infùi tawl rawh.
{6:18} Thil tha thaw ding dàm, thil tha thawa hausa ding dàm, phal taka mi danghai sem ve chîng ding dàmin infui bok rawh.
{6:19} Chuongchun, nakie phaa an innghatna ding ro hlu tam tak an inkhawl khawm nîng a ta, hringna tak tak chu chang thei an tih.
{6:20} Aw Timothe, mawphurna dàndea i um kha vong tha rawh. Sakhaw mi lohaiin indik lo taka 'Hrietna' tia an ko chu hmanga insêlkalna laka inthok chun inthier fihlim rawh;
{6:21} thenkhatin anni thu chu an khùkpui a, ringna lampuia inthokin an pèt hmang tah a nih. Pathien lunginsietna i kuomah um raw se.
