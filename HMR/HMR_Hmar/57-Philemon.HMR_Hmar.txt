{1:1} Paula, Krista Isua mi tâng le ei unaupa Timothe chun kan thawpui le ruol dit tak Filemon hai,
{1:2} kan farnu Afi hai, sipaipui Arkipa hai le i ina inkhawm kohran mihai chibai kan bùk.
{1:3} Ei Pa Pathien le Lalpa Isu Krista kuoma inthoka lunginsietna le inremna chu in kuomah um raw se.
{1:4} Ka tongtainaah ka hriet zing hlak che a,
{1:5} Lalpa Isu i ringna thu le mi thienghlimhai i hmangaizie thu hrein ka Pathien kuomah lawmthu ka hril hlak.
{1:6} Krista ta dinga thil tha ei thaw dinghai chu hmu chieng a, i ringna tangkai taka mihai ta dinga i hmang theina dingin ka tongtai bok hlak.a
{1:7} Unaupa, i hmangaina thu ka hrietin ka lawm hle a, mi thienghlimhai lungril khom i chok har leiin thla i sukmuong nasa èm èm.
{1:8} Hi lei tak hin annawm, Kristaa unau ei ninaah i thaw ding awm chu thaw dingin thu pe ngam lang che khom,
{1:9} hmangaina sirsana hmangin kei putarb tah Paula, tuta Krista Isu leia intâng hin, a ngènin ka ngèn lem che a nih.
{1:10} Ka naupa Onesima, kol bun puma nâua ka nei, ta ding hin ka ngèn chê a nih.
{1:11} Tuta hma khan i ta dingin mi hmangna bo ni hlak sienkhom tuhin ka ta dingin a tangkaic a, i ta ding khomin tangkai tàng a tih.
{1:12} Tu hin lungrilin inro hlê lang khom, i kuomah ka hung tirkìr a nih.
{1:13} Chanchin Tha leia ka'n tâng sûng hin i aia mi thangpuitu dingin mi umpui pei sien ka nuom hle a;
{1:14} amiruokchu, i remti naw zawng ieng khom thaw ka nuom nawh, i mi hmangaina chu thaw luina lei ni loa nangma puoksuok ngeia inthok a ni theina dingin.
{1:15} Iemani chen a tlànsan che hi i kuoma a ngam song theina ding lem nîng a tih.
{1:16} Tu hin chu bawi ang ni ta loin, bawi nèka hlu lem, unau dittak a ni tah a, ka ta dingin a ditum êm êm a, i ta ding khomin taksa tieng thil le Lalpaa unau a nìnaah ditum zuol ngei a tih.
{1:17} Chuleiin, i thawpui nia i mi ngai takzet chun keima ang elin ama hi lo lawm rawh.
{1:18} I lakah thaw indik naw amanih le bat dâm amanih a nei chun ka rul dingin lo sie la,
{1:19} kei, Paula hin keima kut ngeiin ka rul ding thu ka ziek a ni hi. Ka lakah nangma ngeiin i bat ve thu ruok chu ziek ka tum nawh.
{1:20} Unaupa, Lalpa leiin hi thil hi mi thawpêk la, Kristaah ka lungril suklawm rawh.
{1:21} Ka ngènna che hi a hlawtling ngei beisei tlatin ka ziek a ni hi, ka beisei nêk hmana nasa lemin i thaw ka ring nghé nghè.
{1:22} In tongtainahai dona um a, in kuoma ka hung suok ka beisei leiin tlungna ding in mi lo ngaituopèk ro.
{1:23} Epafra, Krista Isua ka'n tângpui hin chibai a bûk che. Ka thawpui Marka hai, Aristarka hai, Dema hai le Luka hai hin chibai an bùk che. Ei Lalpa Isu Krista lunginsietna chu in rênga kuomah um raw se.
{1:24} (A um nawh)
{1:25} (A um nawh)
