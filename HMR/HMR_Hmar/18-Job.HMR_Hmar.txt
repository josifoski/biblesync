{1:1} Uz ramah mi pakhat a hming Joba a um a. Ama chu dem kai lo, mi indik famkim, Pathien ti mi le thil suol laka inthier fihlîm mi a nih.
{1:2} Naupa pasari le naunu pathum a nei a.
{1:3} Beram sângsari, sanghawngsei sângthum, bawngchal tuok zanga, sabengtung zanga le siehlaw tam tak a nei a, khawsak ram tienga mihai lai chu a neinung tak a nih.
{1:4} A naupahai chun an pieng champhaah ruoi an thè hlak a, an farnuhai an fiel a, fain an dawn tlàng hlak a.
{1:5} A chângin an ruoi thè chun ni iemani zàt a aw hlak a, a tumtiek pha leh Joba chun, "Ka nauhai hin thil suol thawin Pathien lo hril se pal hlauh rawi an tih" a ta, zîng inhma takin a tho a, an rêngin a ko khawm a, inthienna dingin an hming kipin pumraw inthawina a'n hlàn a, chu chu dàna neiin a thaw ngèi ngéi hlak.
{1:6} Ni khat chu Pathien hmaah vântirkohaia an hung inlang a, anni lai chun Setan khom a hung thang ve a.
{1:7} LALPA chun Setan kuomah, "Khaw tienga inthoka hung am i na?" a ta. Setan chun, "Suk le tunga ka'n vàk vèlna hnuoia inthokin" a ta.
{1:8} LALPA chun Setan kuomah, "Ka siehlaw Joba hi i thlíthlài hlak am? Ama anga dem kai lo, indik famkim, Pathien tî mi le suol laka inthier fihlîm hi hnuoi chungah tu khom an um nawh" a ta.
{1:9} Setan chun LALPA kuomah, "Ni e, Joba chun a san boa Pathien a tì ni lo a!
{1:10} Ama le a sûngkuo le a thil neihai po po kil tinah nangin i huol himpèk a ni naw am a ni? A kut sinthaw mal i sawm a, a ram phêkah a beram le bawng ruolhai i sukpung a.
{1:11} Tu hin a chungah kut inletin, a nei po po chungah i kut thlâk ta ngat la chu, hmâi sanah hril se ngèi ngéi a ti che" a ta.
{1:12} LALPA chun Setan kuomah, "Chuong a ni leh hang fie hrim ta la. A nei po po chungah i nuom ang angin thaw la, ama tak ruok chu tawk poi naw rawh" a ta. Chuongchun, Setan chu Pathien kuoma inthok chun a suok ta a.
{1:13} Ni khat chu Joba nauhaiin an upa tak inah ruoi an kîl a, fain an dawn tlàng a.
{1:14} Chuong lai chun Joba inah zuolko a hung a, "I bawngchal ruolin lo kei a, a bulah i sabengtung ruol an tlat laiin,
{1:15} Sabe mihaiin an mi hung rùn a, ranhai an lâk vong a, i siehlawhai khom an that a, keima chauh hi hung hril thei dinga tlân suok um sun chu ka nih" a ta.
{1:16} A hril lai zing chun zuolko dang a hung tlung ve a, "Vàna inthokin Pathien mei a hung tla a, i beram ruol le berampuhai a kàng hlum vong a, keima chauh hi hung hril thei dinga tlân suok um sun chu ka nih" a hung ti nawk a.
{1:17} A hril lâi zing chun zuolko pathumna chu a hung tlung a, "Mi rok pawl Kaldai mi pawl thum an hung a, i sanghawngseihai an lâk vong a, i siehlawhai an that a, keima chauh hi hung hril thei dinga tlân suok um sun chu ka nih" a ti a.
{1:18} A hril lai zing chun zuolko dang a hung tlung a, "I naupahai le naunuhaiin an upa tak inah faa an dawn laiin,
{1:19} thlalèra inthokin thlipui hrât takin sîr tinah an umna in chu a hung nuoi a, in chu a chim a, i nauhai a del hlum vong a, keima chauh hi hung hril thei dinga tlân suok um sun chu ka nih" a hung ti bok a.
{1:20} Chuongchun, Joba chu a tho a, a puon a pot thlèr a, a lu a vaw kol a, Pathien hmaah hnuoiah a bokkhup a.
{1:21} Joba chun,"Ka nu sûla inthokin,Saruokin ka hung pieng a,Saruok boka kîr ding ka nih;LALPAN iengkim a mi pèk a,LALPAN a lak nawk vong a,A hming chu inpâkin um raw se"a ta.
{1:22} Chuong thil po poa chun Joba chun Pathien a mawsiet naw a, thil suol a thaw bok nawh.
{2:1} Ni khat dang chu Pathien hmaah vântirkohai an hung inlang nawk a, Setan khom chu LALPA hmaa inlang dingin anni lai chun a hung ve a.
{2:2} LALPA chun Setan kuomah, "Khaw tienga inthoka hung am i na?" a ta. Setan chun, "Suk le tunga ka'n vàk vèlna hnuoia inthokin" a ta.
{2:3} LALPA chun Setan kuomah, "Ka siehlaw Joba hi i thlithlâi hlak am? Ama anga dem kai lo, indik famkim, Pathien tî mi le suol laka inthier fihlîm hi hnuoi chungah tu khom an um nawh. A san boa suksie a, ka laka hel dinga i cho phawk hnung khomin a ringumna a la vong tlat a nih" a ta.
{2:4} Setan chun, " 'Vun aia vun' ti a ni hlak rêng annawm. Mi tu khomin hringna ta ding chun nei po po khom pe phal ngèi naw ni hai!
{2:5} Tu hin a chungah i kut thlâk la, a taksa le rù le chânghai ngei hang tawkpêk ngat rawh, i hmâisanah hril se nghàl a ti che" a ta.
{2:6} LALPA chun Setan kuomah, "Chuong an leh, a tha, ama chu i kutah ka pêk che. A hringna ruok chu hlà rawh" a ta.
{2:7} Chuongchun, Setan chu LALPA kuoma inthokin a suok a, Joba chu a lua inthoka a kepha chenin pânsie na takin a'n bawmtir a.
{2:8} A pang huotna dingin bêl koi hàr a lâk a, vut lai a thung a.
{2:9} A nuhmei chun a kuomah, "I ringumna chu chel tlat i la tum a ni? Pathien hril se la, thi law law la a ni el annawm" a ta.
{2:10} Sienkhom, Joba chun a kuomah, "Nanga nu hi nuhmei intlaw, Pathien inzàna hrim nei lo tongin i tong a ni hi tie! Pathiena inthokin thil tha ei hmu ang bokin thil tha lo khom ei hmu sà ve naw ding am a ni? " a ta. Hieng po poa hin Joba chun thu indik lo a hril nawh.
{2:11} Joba chunga thil tha lo a tlung thu a ruolhai Teman mi Elifaz hai, Suha mi Bildad hai le Naamat mi Zofar haiin an lo hriet chun tuorpui ding le thlamuong dingin an in senga inthokin a ruolin an hung pan khawm a.
{2:12} Ràla inthoka an hei hmu chun Joba a nih ti khom an hriet el thei ta naw a. Inring takin an tap a, an puonhai an pot thlèr a, an luah pilvut an phul a.
{2:13} A natna chu a'n rim èma an hriet leiin, to tokin ni sari le zân sari hnuoia chun an inthungpui a.
{3:1} Chu hnunga chun Joba chun a bàu a phong a, a piengna ni chu tongsie a'n phur a.
{3:2} Joba chun hieng hin a hril a:
{3:3} "Ka piengna ni chun tongsie phur raw se,'Naupasal a pieng ie!' an ti zàn chun.
{3:4} Chu ni chu thimah inchang sien,Chung Pathien khomin hre fu naw sien,Thimin bawm khum tlat raw se.
{3:5} Thim le thina hlimin chang hai sien,Sûm inthimin bawm khum tlat sien,A var chu chìm nel zing raw se.
{3:6} Chu zân chu thài hmangin um sien,Ni le thla le kum tiemnaa khom,Chuong ta hrim hrim naw raw se.
{3:7} Chu zân chu inrieng song sien,Hlimna ri hrim hre ta naw raw se.
{3:8} Tongsie inphur thiema mi hril,Leviathan khom chok tho thiemha'n,Chu nî chu tongsie inphur raw hai se.
{3:9} A sikhawvar chu inthimpêk sien,Var chu nghâk thlawn dèr hai sien,Ni êng hrim hmu naw raw hai se.
{3:10} Ka nu sûl mi lo khàrpèk lo a,Hieng ang buoina tuok dinga,A mi lo inpiengtir leiin,Chu zân chun tongsie phur raw se.
{3:11} Sûla inthoka ka suok ni khan,Ieng leia ka lo hlamzui naw'm a na?
{3:12} Ka nu'n mal chungah mi chawi a,Ieng leia nenetuia a mi chawm am?
{3:13} Ka pieng khan lo hlamzui lang,Inin chawl hadam tâng ka tih.
{3:14} Hnuoi lalhai le an khawnbawlhai,Hmun indin tlu ram hnunga chun,Zäl hmun rem tlâng tâng kan tih,
{3:15} A nih, mi lien le lal hausahai,Rangkachak le tangkaruo a,An lal in sung siptuhai le chun.
{3:16} Ieng leia ni êng hmu hman lo,Hlamzuia thi tahai ang el a,Phùm hmanga ka lo um naw?
{3:17} Thlàna chun mi rilohaiin,Buoina an siem tah ngai naw a,Chàuhai an chawl hàdam tah.
{3:18} Tânghai khom chawl hàdamin,Vêngtuhai vauh khawng rihai,Hriet ding hrim a um ta nawh.
{3:19} Chu chun mi chîn mi lienhai,An rêngin an zàl tlàng a,Siehlawhai khom an pu lakah,An zalen fihlìm ta si.
{3:20} "Ieng leia rinum tuor kuomah,Var pèka an um am a na?Ieng leia lungril beidong kuomah,Hringna pèka an um am a na?
{3:21} Thi châka thi thei si lo,Ro phùm rûk nèka nasaa,Thìna daptuhai kuomah?
{3:22} Thlan muol an liem ni khuoa Hlim le lawma siphai kuomah?
{3:23} Pathienin an lampui hrukpêk a,Dâi a'n huon khumhai kuomah?
{3:24} "Bu hrim hrim fa thei loin,Tapin ka'n hniek hlop hlop a, Ka beidong inrûm ri khom,Tui angin a'n baw hok hok.
{3:25} Ka thil tuok inlâu rop chu,Ka chungah a hung tlung a,Ka thil pangzat rop hlak chun,A mi hung nangchìng ta si.
{3:26} Hàdamna ka nei naw a,Ka um tok tok thei naw a,Chawl damna hrim hmu loin,Buoinain a mi nang vèl."
{4:1} Chuongchun, Teman mi Elifaz
{4:2} "I kuomah bàu khat hril lang,Mi ngâithlapèk pei i tim?Tu'm insûmin to zing thei an ta?
{4:3} Mi tam tak i zirtir tah hlakzie,Kut zoihai i sukhràt hlakzie dâm kha,Hang ngaituo kîr hràm raw khai.
{4:4} I bàu suokin tlu tahai i tungding a,Khûp zoihai i sukhràt hlak kha.
{4:5} Tu hin buoinan a nang che a,I bei i sukdong nghàl a;A hang tlàk buok meu che chun,I chî-âi el ta si hi.
{4:6} Pathien tì chu i'n nghatna tak,Nun ngîl hraw chu i beisei san,A ni lem naw ding am a ni?
{4:7} "Hang inngaituo vang vang la,Poi tawk lo tu'm an bohmang hlak?Khaw lai am mi ngîlhai chu,Sàt thlâkin an um hlak a?
{4:8} Ka hmu dàn chu hieng hi a nih:Suolna leilet inlettu le, Buoina chî tùtuhai chun,An tù râ charh an sìk hlak.
{4:9} Pathien thuokin a mût hmang a,A lungsenin a kàng hmang hlak.
{4:10} Sakeibaknei chu inrûmin,Inhûk dum dum hlak sien khom,A hä tlam hun a hung tlung hlak.
{4:11} Sakeibaknei hrât tak el khom,Sè ding invaiin a boral a,A te thruoihai an indar hlak.
{4:12} "A rûktein ka naa hin,Thuin a mi biekrûk a,
{4:13} Zàn reah mihai in innghil lai,Zàn mang an intuo laiin,
{4:14} Titna le inthinin a mi man a,Ka rù le châng a'n thin hlop hlop.
{4:15} Ka hmaah thlarâuin a mi pèl a,Ka hmulthi an ding uoi uoi a.
{4:16} Chuongchun ngîrin a chawl a,A hmêl awm ka siem thei naw a,Ka hmaah ruongthla chu a ngîr a,Rawl damte'n a mi biek a:
{4:17} Hringmi lai hin Pathien nêka,Indik le ngîl an um thei am?Hringmi lai hin Siemtu nêkaThienghlim lem an um thei am?
{4:18} A vàntirkohai hman ring lo a,Thaw suola intum lemtu chun,
{4:19} Pil ina chêng mihriem lem chu,A va ring zo naw zuol awm de!Pilvut thuta innghat el a ni a,Bangthak nèka ongrop a nih.
{4:20} Zîng le zàn kâr a boral a,Tú khaw ngaisak hlaw loin,Kumkhuoin a thâm ral a,
{4:21} A puon in hrui sùt a ni pha,Var chuong loin a thi hlak.
{5:1} "I nuom leh hang ko hrim ta la,Tu'n am a don hrim ding che?Tu mi thienghlim kuom tieng am,I ngha hrim hrim ding a na?
{5:2} Invêt chu lungsen zingin a thi a,Mi mawl khom thìk nei zingin a thi.
{5:3} Invêt zung kei ka hmu ta a,Sienkhom hun sawtnawteah,A in chu tongse phurin a um si.
{5:4} A nauhai an him naw a,Kul tuolah an chìl hlum a.Santu tu khom an nei nawh.
{5:5} Hling le buor kâra a làk,Bu thar a hlù lùthai khom,Phingtâmha'n an fàk zo a,A hausaknahai khom chu,Dangchârhan an tlàn lem hlak.
{5:6} Tuorna hi pila inthoka Hung to suok a ni naw a,Buoina khom hnuoia inthoka,Hung inder suok a ni nawh.
{5:7} Mei sì a fe tung angin,Mihriem hi buoi dinga pieng a nih.
{5:8} "I ngîrhmuna um ni lang,Kei chun Pathien zong ka ta,Ka chungthu khom a kuomah,Inkoltir lem dai ka tih.
{5:9} Thil mak sui suok ruol lo le Tiem sèng ruol lo a thaw a.
{5:10} Hnuoiah ruo a'n sùrtir a,Lohai tuiin a chawm a.
{5:11} Mi hnuoihnunghai dom sangin,Lusûnhai hmun himah a sie kai.
{5:12} Mi vervêkhai thil tum chu,A'n hlawsamtir hlak si a.
{5:13} Vervêk dawha a man nghal a,An thil phier a suktlol vat hlak.
{5:14} Sùn lai thimin a nang tawl a,Sùn changah an zàn inmai hlak.
{5:15} Kawlhnâma an that el ding,Retheihai chu san suokin,Mi hrâthai kuta inthokin,Anni chu a pot thlàk a,
{5:16} Beiseina a pêk tawl a,Rorêlna indik naw chun,A bàu a phong ngam ta nawh.
{5:17} "LALPA zilna hlaw mi chu,Mi hamtha a va ni ngei!Iengkimthawthei thununna hi,Ngainêp ngai hrim hrim naw rawh.
{5:18} A vuok sil leh a tuompèk a,A sukhliem leh a thawi dam hlak.
{5:19} Sietna thuo ruka inthok khom,Ama chun a san suok hlak a,Thuo sari khom lo ni sien la,Suksiet ni ngai nawng i tih.
{5:20} Tàm tlàkin thi nawng i ta,Indo pha kawlhnâm lakah,Aman san suok a ti che.
{5:21} Hrilsietna kawlhnâm lakah,Aman humhim a ti che a,Sietna a hung tlung chàng khom,Tì ding hrim nei naw ti nih.
{5:22} Sietna le tàmna hai chu,Nangin nuisan lem i ta,Hnuoia ram sakolhai khom,Tì ding hrim nei naw ti nih.
{5:23} Lo le rama lunghai chenin,Inthuruolpui tàng i ta,Ram hnuoia sakolhai leh,Inremin um tàng in tih.
{5:24} I puon in himzie hai dàm,Chu chun hung hre tâng i ta,I thil nei i tiem phâ khom,A kim lo hrim um naw nih.
{5:25} I thlàhai tamzie ding khom,Chu chun hung hre tâng i ta,Hlobet ang hiela tamin,An hung pung ding a ni si.
{5:26} A huna bu an sìk angin,Kum tling damin thlàn pan i tih.
{5:27} Hi thu hi kan sui chìk ta a,A'n dik ngèizie khom kan hriet a,Ngâithla la, i nunah hmang rawh."Joba donna
{6:1} Chuongchun, Joba chun hieng hin a don a:
{6:2} "Ka lungzîngna le siettuokhai hi,Phahlaa bùk thei ni sien chu aw!
{6:3} Tuipuia tieu nêkin rik lem a tih. Chuleiin ka tong hi a bùl a nih.
{6:4} Iengkimthawthei thalhai chu,Ka sûnga hin an inbùr a,A tûr chun ka thlarau a fang a,Pathien tîbaiumnan a mi'n huol.
{6:5} Ram sabengtung hlo pet lai,A'n hràm ngai hlak am a ni?Bawngchal khom bupawl chungah,A'n bu ngai hlak am a ni?
{6:6} Hàngna nei lo thil fàk ding,Chi boin an fàk hlak maw?Artui vâra hin hàngna,A um hrim hrim am a ni?
{6:7} Ka enin ka phingtàm a sukbo a,Ka ngaituon ka luok a suksuok.
{6:8} "Aw, ka dit ang hni thei ni lang,Pathienin ka tî tak mi pe sien chu:
{6:9} Pathienin mi rawt nawi sien,A kut hlângin mi sât nawi raw se.
{6:10} Chuong ang khom chu lo ni sien la,Natna rè lo tuor zing lang khom,Inhnèmna ding ka nei tlat si:Mi Thienghlim thuhai hrim hrim,Pakhat khom ka'n phatsan nawh.
{6:11} "Beiseina leh tuor thleng pei di'n,Hràtna ka nei hrim am a ni?Teirei taka tuor thleng dingin,Beisei ding ka neia maw?
{6:12} Lung anga chang le sakhat,Hràtna ka nei hrim am a ni?Ka taksa hi dâr tum am a ni?
{6:13} Hlawtlingna i mi làkpèk a,Mani hang inthangpui dingin,Theina ieng khom ka nei ta nawh.
{6:14} "Chàua tlep tah ruolhai chu,Thangpui hlak a ni ngai a,Sienkhom Iengkimthawthei khom ti loin,Thiem naw in mi'n changtir a.
{6:15} Vadungte hung lien thut a,A kuong luong liem ang el hin,Ka unauhai chu in um si a-
{6:16} Vûr khal zopin vadungte kuong,Dum kula a hnaw liem ang hin.
{6:17} Sienkhom thâl hun a tlung pha,Vadung chu a kang chat a,Thâl rumah a'n hil rawt hlak.
{6:18} Sumdawnghan tui zong dingin,Vadung chu an pètsan a,Thlalèrah an thi zo a.
{6:19} Tema le Seba a'nthoka hung,Sumdawnghai khomin tui chu,Beiseiin an hung pan a,
{6:20} Tui hrim a hmu naw leiin,An beisei a tawp dêr a.
{6:21} Chuong ang char chu in ni ve-Ka siet tuok in hung hmu a,Pangzat cheiin in mi chei hi.
{6:22} Ieng tik am nangni kuomah,Thilpêk ka hni hlak hrim a?Ka ta dingin sum le pai,Sèng di'n ka hni hlak cheu maw?
{6:23} Hmêlma laka mi san dingin,Ka hni hlak rêng rêng cheu maw?Tawrothai laka mi'n tlan dingin,Ka ngèn hlak cheu am a ni?
{6:24} "Mi hril unla, chun to ka tih;Ka suksuolna mi kawkhmu ro.
{6:25} Thudik chun a dèng na hle a,In thu chun kawk a nei nawh.
{6:26} Ka beidong khèk in ngàithà chun,In thu hi pom tlâk a ni ding maw?
{6:27} Fahrahai chunga chen khom,Sumdawngnan thum in vawr a,Ruolhai khom sumdawngnaa,Zor hmang hlaktuhai in ni kha.
{6:28} Tu hin mi hang en hrim ta u,In hmaah khêl hril naw ning.
{6:29} Nangnin thiem chang lo anga,In mi ngai hi bànsan unla,Hlei nei takin um ta naw ro.
{6:30} Ka hmûrah ritlona hrim,A kai ti in hriet hlaka maw?Ka bàuin suol le thahai,Thlier thei lo dingin in ring maw?"
{7:1} "Hnuoi mihriemhai hin harsatna,Tawn ding an nei zing an naw maw?An ni tin chu inhlawfa ang elin,An hmang liem hlak an naw maw?
{7:2} Deihlim ngai saltàng ang le,Hlaw lâk nghâkhla inhlawfa angin,
{7:3} Tlâktlàina hrim nei dêr loin,Thla tam ka hmang ral ta a,Ka chan chu zàn rinum chauh a nih.
{7:4} Zànah ka hang zâl pha leh,"Ieng tik am ka tho ding maw!" ka ta,Zàn khuo a sawt thei êm êm a,Khaw var zakin ka'n let ka'n let a.
{7:5} Ka pang inlungin, hnâiin a sip a,A hung inhil a, a puok koi nawk hlak.
{7:6} "Puonkhawngtu khawthei nêkin,Ka nihai hi an liem inrang lem a,Beisei boin a tawp nawk hlak.
{7:7} Aw Pathien, ka hringnun hi,Thuok chauh a nih ti hre zing la,Ka mitin hlim ni hmu ta naw nih.
{7:8} Tuta mi hmutu mit hin,Mi hmu zing ta naw ni a,I mit ka chungah a fûk laiin,Lo liem hmang dai tàng ka tih.
{7:9} Sûm inkienga a thâm ral angin,Thlàna liem hnung an kìr ngai nawh.
{7:10} An inah an kìr ta ngai naw a,An hmun khomin a hriet zing nawh.
{7:11} "Chuleiin, ka bàu hi khâr naw ning: Lung na takin hril pei ka ta,Ka thlâ hi nuor ngawi ngawi a tih.
{7:12} Kei hi Tuipui am ka ni,Kei hi Rulpui am ka ni,Hienga mi enthlatu i sie zing hi?
{7:13} "Ka khumah zâl hâdam ka ta,Ka rinumn tuor po pohai hi,Ka in pha theinghil ka tih"Tia ka'n ngaituo laiin,
{7:14} Nangin ka mang i suksiet a,Inlàrna thuin i mi'n thi a.
{7:15} Hi taksa ina chêng zing nèk hin,Rèk hluma um ka thlang ta lem.
{7:16} Ka nun ka tirdak put put a,Dam zing khom ka nuom ta nawh.Hun tawite ka la nei sùng hin,Mala um di'n mi fèsan rawh.
{7:17} "Mihriem hi iem a ni hrim a,A chungah i lungril innghat tlat a,
{7:18} Tûk tin ama chu kan zing a,Ieng lai khoma i fie hlak ni?
{7:19} Ieng leia mi nghatsan lo a,Ka chil lem sûng ringot khom,I mi'n thla naw am a na?
{7:20} Aw nang mihriemhai vèngtu,Ka suol pal a lo ni khomin,Ieng am a na ka thaw suol?Ieng leia i mi thlûr bïk am?Ieng leia i phur rik ka chang?
{7:21} Ieng leia ka bawsietna chu,I ngaidam el naw am a na?Ieng leia ka khawhlona chu,I lâkhmang naw am a na?Pila kîr vak ding ka ni tah,Mi zong lâ khom um ta naw ning."Bildad donna
{8:1} Suha mi Bildad chun hieng hin a dona:
{8:2} "Ieng chen am hieng thu hi i hril ding? I thu hlak thlipui angin a na si.
{8:3} Pathienin ro a rèl suol hlak maw?Iengkimthawtheiin thudik,A hèm kawi hlak hrim am a ni?
{8:4} I nauhai a chungah an suol leiin,A hremna chu a'n tuortir el a nih.
{8:5} Sienkhom Pathien chu zong a,Iengkimthawthei chu hni a,
{8:6} Thienghlim le ngîla i um chun,I ta dingin hung tho suok a ta,I nìnaah tungding nawk a ti che.
{8:7} Mawl taka intan ni la khom,I tawpna tieng hmûingìl a tih.
{8:8} Thang hluihai kha indon la,An pipu tonhriet chu ngaiven rawh.
{8:9} Zani ela pieng ei ni leiin,Thil ieng khom hriet ei nei naw a,Hnuoia ei um sùng hlak hi,Hlimthla ang chauh a ni si.
{8:10} An hriethai hril an ti che a,Pipu varna thu zirtir an ti che.
{8:11} Dûma naw phairuong a to hlak maw?Tui hulnaah phaiphêng a tha hlak maw?
{8:12} An pâr zing lai, sàt hun hmain,Hlo dang rop hma'n an tlep thla hlak.
{8:13} Pathien theinghiltu lampui chu,Chuong ang chu a ni vong a,Pathien nei lo beiseina chu,Chuong ang chun bohmang a tih.
{8:14} A'n nghatna chu a derdêp a,A ringsan chu aium rîl ang a nih.
{8:15} Aium rîl chu a'n nghài a, Nisienlakhom a'n tan nghàl a,A'n tùl a, a dawl zo si nawh.
{8:16} Ni hmu le tui dong tha thing,Huona zung inzâm dar angin,Mi rilo chu a'n thang hlut a,
{8:17} Lung hmuna hai a'n zàm dar a,Lung kuo kara hai a'n zàm lût a.
{8:18} Sienkhom, a bul phawi a ni pha,A mawngna hmun ngei chun hnawlin,"Ka hmu ngai naw che" a ti el hlak.
{8:19} Chu chu a tawpna chu a na,A hmunah a dang an hung to hlak.
{8:20} "Pathien chun dem kai lohai,Tu khom a hnawl ngai naw a,Thil suol thawtuhai kut khom,A sukhràt ngai hrim hrim nawh.
{8:21} I bàu chu innuinain,I hmùr chu hlimna hlain,La sung sip nawk ngèi a tih.
{8:22} Nangma theidatuhai chu,Muolphona insiltir a ta,Mi suol puon in ngîr ta naw nih."
{9:1} Chu zoah Joba chun hieng hin a don a:
{9:2} "Ni e, chu chu a'n dik ti ka hriet.Sienkhom, Pathien hmaah hringmi,Tu am mi fel an um thei ding?
{9:3} Ama sêl nuom khom ni sien,Voi sângah voi khat chauh khom,A don thei teuh awm si nawh.
{9:4} A var dàn a chungchuong a,A tha hràtna a khawkhêng a,Tu am beia ngam ta hlak um?
{9:5} An hriet loa tlânghai sonin,A lungsenin a thâi let a.
{9:6} Hnuoi thutah a sawi hnìng a,A banhai an inhnìng dur dur.
{9:7} Nisa kuomah thu a pêk a, Var hrim a'n suo ngam naw a,Arasi var a khârkhip vong.
{9:8} Mäkhâtin vàn a kei phar a,Tuifawn chunga hai a lawn a.
{9:9} Zângkhuo, sizucho le sirukhai,Sim tienga arasi bawrhai khom,Ama siem vong an ni si.
{9:10} A thilthaw ropuizie chu,Sui phâk ruol a ni naw a,Thil mak a thaw rawnzie khom,Inchik sèng ruol a ni nawh.
{9:11} Ngai ta, ka hmaah a mi pèl a, Sienkhom ka lo hmu naw a,A fé pei a, ka hriet si nawh.
{9:12} A lâk a, tu am khap thei ding?A thaw san tu'm indon ngam ding?
{9:13} "Pathien chun a lungsenna,A lâk kìr naw ding a nih;Rahabb le a thangpuituhai khom,A kein a sir sop tawl a ni kha.
{9:14} Kei telul hin iengtin am,Ama chu don lèt thei ka ta?Ieng thuin am ka sêl thei ding?
{9:15} Indik lang khom don naw ning,A zàngàina chauh hni lem ka tih.
{9:16} Ka ko hung a ni khomin,Ka thu a làk ka ring chuong nawh.
{9:17} Thlipui hmangin a mi nuoi a,San boin ka hliemna a belsa a.
{9:18} Thuok ka làk a phal naw a,Rinumnain a mi sung sip a.
{9:19} Thaa inbei ding ni sien, Ama chu hràtna neitu a na,Ro indik rèl tieng ni sienla, Ama chu tu am cho ngam ding?
{9:20} Indik khom lo ni ta rèng lang,Ka bàuin thiem naw mi'n changtir a ta,Dem kai lo ni ta hrim lang khom,Mi riloah mi puong tho a tih.
{9:21} "Dem kàina nei naw lang khom,Keima tieng inngaisak loin,Ka nun hi ka hnuolsuot a.
{9:22} 'Dem kâi le kâi lohai khom,Thuhmun vong an nih' ka ti a,A suksiet vé vè tlat bok si a.
{9:23} Poi tawk lo an vuok hlumin,An rinum tuor a nuisaw a.
{9:24} Mi rilo kutah ram a tlu lût a,Rorêltuhai mit a tuompèk si.hu chu ama thaw a ni naw chun,Tu dang thaw am ni tâng a ta?
{9:25} "Ka nihai hi thangko nèkin,An liem inrang lem dai a,Hlim hmêl hmu loin an vuong hmang.
{9:26} Long hrât tak angin an liem a,Mupui thla bir anga hrâtin.
{9:27} "Ka lungninawna theinghilin,Lungngai nêka hlim hmêl putin,Um hrâm ka tih" ka ti châng khom,
{9:28} Ka tuornahan an mi sukti,Mi suolah i mi ngâi si a.
{9:29} Thiem naw chang sa ka ni si chun,Ieng leiin am ka sawl thlawn ding?
{9:30} Vûrin insil fai khom ni lang, Sabonin ka kut sawp lang khom,
{9:31} Chir dûmah mi nam phûm i ta,Ka silfèn chenin mi tirdak a tih.
{9:32} Rorêltu hmaa inkhing dingin,Ama chu mihriem a ni si nawh.
{9:33} Kan inkàrah kut hung rol a,Mi rem theitu ding um hai sien,
{9:34} Ka laka inthokin a hmol,La hmang ding um hai sien chu,Ka thlabârna khom bo a tih.
{9:35} Chu pha chun ama tì loin,Huoi takin tong ve tàng ka tih,Tuhin chu chu ka thaw thei nawh.
{10:1} "Ka nun hi ka nghok tah leiin,Ka thla nuor ngawi ngawi pumin,Insûm loin ka hril ding a nih.
{10:2} Hieng hin ka nuor thusim chu,Pathien kuomah intlun ka tih:Thiem naw mi'n changtir el loin,I mi sàlna thu mi hril rawh.
{10:3} Kei hi i kutsuok ni siin,Hmusitin i mi sawr de a,Mi suol remruot lawmpui lem hi,Inhoi i ti zawng a ni maw?
{10:4} Mihriem mit ang hi put vein,An hmu angin i hmu ve am?
{10:5} I ni chu mihriem ni ang,I kum khom anni kum ang,A lo ni ve am a ni?
{10:6} Ka khawhlonahai chu dapin,Ieng leia ka suolnahai chu,Hmu tuma i melkâi zing am?
{10:7} Ka suol nawzie ka hriet chieng a,Sienkhom i kuta inthoka,Mi la suok thei an um si nawh.
{10:8} "I kuta indinin i mi siem a,Tu hin nang hung ngha lètin,I mi suksiet nawk el ding maw?
{10:9} Pila inthokin i mi siem ti,Ieng lai khom theinghil naw rawh.Tuhin nangman pila bok,I mi'n kirtir nawk el ding maw?
{10:10} Sûlah bawngnene angin,Nangin i mi bun thlàk a,Bawngnene khal ang elin,Nangin i mi hmet hlawm a,
{10:11} Vun le taksaa mi tuomin,Rù le thâin i mi phier khawm.
{10:12} Nangin hringna i mi pèk a,Lunginsietnan i mi vur a,I pathienna chun ka thlâ,Vêngin i enkâi zing hlak si.
{10:13} Sienkhom, i lungrila i thup,I tum rûk chu hi hi a nih:
{10:14} Ieng lai khom mi enthlàk a,Ka suol chun ngaidam lo ding.
{10:15} Suol lang ka va dok awm de!Poi ka tawk naw sa hman hin,Ka hmâi khom dâk tha ngam loin,Inzaknan ka sip a ni hi.
{10:16} Lo meng insàng lang lem chu,Keipui angin mi vèng i ta,I hràtnan mi rîkrâp i tih.
{10:17} Ka chungah thu thar i rol pei a,I lungsenna a zuol deu deu a,A honpuiin an mi hung bei a nih.
{10:18} "Ieng leia sûla inthok khan, I mi lo lâk suok hrim am a na?Tu khomin an mi hmu hma khan,Lo thi dai ta lang ni ding bah.
{10:19} Lo pieng naw lang ni ding maw!Sûla inthok khan hlamzuiin,Thlànah lo liem lang ni ta ding!
{10:20} Ka damlai ni hi a liem têp ta a,Tawite bèk ka hàdam theina dingin,Mi'n kiengsan hràm el raw khai,
{10:21} Kîr nawk ta lona hmun thim,Thina deihlim ram ka pan hma hin.
{10:22} Chu ram chu thim sa mup bawm,Buoina inlalna, thina hlim ram,Var khom thima a'n changna ram a nih."
{11:1} Chun, Naamat mi Zofar chun hieng hin a don a:
{11:2} "I thu vuok thlàk zozàihai chu,Don lo le let thlâk lo chî am a ni?
{11:3} I tong tam lei elin mihaiin,Tosan ding chein i ring maw?Khânga mi i hang nuisaw khan,Hal tuok loa suok i'n ring maw?
{11:4} 'Ka ring dàn hi a fel fai a,I mithmuah ka thienghlim'Tiin Pathien kuomah i hril a.
{11:5} Pathien chu hung tong suokin,Hung kalin kawk sienla che,Ka va hang ti ngei de aw!
{11:6} A varna thurûk hril a ti che,Varna chun thuo tam a nei si a.Pathienin i suol phua nasain,A la hrem naw chê ti hre rawh.
{11:7} "Pathien inthùkzie i paw zo ding?Iengkimthawthei thaw thei chin,I dap suok zo ding am a ni?
{11:8} Vàn nêka insâng lem a na,Ieng tin am i thaw ta ding?Seol nêka inthûk lem a na,Ieng tin am i hriet phàk ta ding?
{11:9} Hnuoi nêkin a sei lem a,Tuifinriet nêkin a lien lem bok.
{11:10} Tàng inah hung khum sien che,I chungthu rêltu dingin,Rorêltuhai khawm sien la,Tuin am khap thei a ta?
{11:11} Mi hmanglohai a hriet a,Khawhlona a hmu chàngin,A ngaithà ding am a ni?
{11:12} Ram sabengtung hi mihriema A pieng hun a tlung hmâ khat,Mi hmanglo chun hrietthiemna,Nei phâk ngài hrim hrim naw nih.
{11:13} "Sienkhom i lungril pe a,Ama tieng bân i phar chun,
{11:14} I kuta suol chu pei hawn a,I puon ina a chèng i khap chun,
{11:15} Hmai tim loin dâk suok i ta,Ti loin ngîr chang tàng i tih.
{11:16} I buoinahai theinghil i ta,Tui luong ral angin ngai tâng i tih.
{11:17} I nun sùnchang nêkin var a ta,Thim chu vartienah inchang a tih.
{11:18} Beiseinaah i'n nghat ta leiin,I thla khom muong tâng a ta,A nih, hang ngha vêl i ta,Muongleiah chawl tâng i tih.
{11:19} Tu khom ti ding nei ta loin,Zànmu intuo tâng i ta,I dopah mi hung lut tàng an tih.
{11:20} Mi rilohai mit chu invâi a ta,Tlàn suokna lam hmu naw ni a,An nghâk tak chu thi nîng a tih."
{12:1} Joba chun hieng hin a don a:
{12:2} "Var chu in lo var ngei el ie!In thi ruolin in varna bo a tih.
{12:3} Nangni anga var ve ka nih,Nangni nêkin ka nêu bik nawh.Hieng thil hi tu'm hre lo an um?
{12:4} Kei, Pathien koa a donpa hih, Ruolhai nuizatbûr ka chang tah,Kei mi indik le dem kâi lo hih,Nuizatbûr ka lo inchang tah!
{12:5} Mi khawsa thei deu hai chun,Vàngduoihai hi an hmusit a,Sir inphethai chanah an ngai.
{12:6} Suomhmanghai puon in a him a, Mani kuta pathien lem chawitu,Pathien chotuhai khom an him.
{12:7} "Sienkhom, ranhai hi indon unla,Inchûktir thei an ti cheu;Chunglèng vatehai indon unla,Hril thei êm êm an ti cheu;
{12:8} Hnuoi khom hi inbiekpui unla,Inchûktir thei a ti cheu;Tuipuia ngahai indon unla,Puongin hril thei an ti cheu.
{12:9} Hieng po pohai laia hin,LALPA kutin a thaw a nih,Ti hre lo tu'm um an ta?
{12:10} Thilhring tinrêng hringna le Mihriem po po thuok khom hi,A kuta um vong a nih.
{12:11} Nä chun thu a lo hriet fie a,Leiin fàk inhnikna a hriet.
{12:12} Upahaiin varna a kol an naw?Dam sawtin hrietthiemna a'n tlun an naw?
{12:13} Varna indik le thilthawtheina,Remhrietna le hrietthiemnahai,Pathien a inthok vong a nih.
{12:14} A thiek tah indin thei a ni naw a,A khum tah insuo thei a ni nawh.
{12:15} Tui a khâr pha khuo a'n thàl a,A'n suo phâ leh hnuoiah a lêt a.
{12:16} Amaah hràtna le varna a um,Hlèmtu le hlèmhai khom a ta an nih.
{12:17} Remruottuhai varna lapèkin,Rorêltuhai khom a sukvèt hlak.
{12:18} Lalhai hrènchei hlippèkin,Hrènpereng a'n keitir a.
{12:19} Saruoka thiempuhai thuoi hmangin,Mi hlun nghethai a phûr thlùk.
{12:20} Mi rawn kâihai hmùr khârpèkin,Upahai rem hrietna a lâk hmang.
{12:21} Lalhai chu hmusitna bur khumin,Mi hrâthai ràlthuom a lâk hmangpèk.
{12:22} Thim inrilhai chu phor langin,Thim saah var a'n zàm lùttir.
{12:23} Hnamhai suklien le suksein,Sukpungin a sukdar nawk hlak.
{12:24} Ram thuoituhai lungvar la hmangin,Thlalèr lam boah a'n vàkvàitir.
{12:25} Thim hnuoiah an inmai vèl a,Zu rui angin an pêm tlei tluoi."
{13:1} "Ngai ta u, in thil hrilhai po po hi,Mita hmuin nain ka hriet a,A umziehai khom ka hriet thiem.
{13:2} In hriet ang hi ka hriet ve a,Nangni nêkin ka nêu bik nawh.
{13:3} Sienkhom kei ka nuom tak chu,Iengkimthawthei inbiekpui a,Pathien kuoma ka chungthu hril a nih.
{13:4} Nangni chun khêlin in mi chirthe a,Hmangna bo daktor ang in nih.
{13:5} To tok tok ni unla chu,Var in hlaw lem awm vei leh!
{13:6} Ka thu hi lo ngàithla unla,Ka kam suokhai hi bengkhon ro.
{13:7} Pathien âia rilo taka tongin,Thu khêlhlip in hril ding maw?
{13:8} Ama tan zawnga thu hrilin,In hlei neizie in târ lang ding maw?
{13:9} Man suok sien cheu a tha ding maw?Mihriem in hlèm hlak angin,Hlèm ve el thei in inring maw?
{13:10} A rûka hlei in nei khomin,Ama chun kawk a ti cheu.
{13:11} A ropuinan a râp naw ding cheu maw?A tibaiumnan a del naw ding cheu maw?
{13:12} In thusim le thuvarhai hi,Vut lâk voi thuvar ang chauh a na,In thiem thu hril derdèpzie khom,Pil bel anga dawrawm a nih.
{13:13} "Tongna ding mi'n ken unla,A ni ding ang ang ni raw se.
{13:14} Ka taksa hi sè put ka ta,Ka kutah ka nun thâp ka tih.
{13:15} Mi that ding khom ni sienla,Ama chu beisei tlat ka ta,A hmaah ka thiem thu hril ka tih.
{13:16} Hi hin mi san him a tih:Pathien hre mi nawhai chu,A hmaah inlang ngam naw nih.
{13:17} Ka hril hi ngâithla ngun ro,Ka thu hi in naah lût raw se.
{13:18} Hril dingin ka'n buotsai ta a,Thiem chang ka tih ti ka hriet.
{13:19} Tu am mi sêl ding an um a?Ka suolna hril thei an um chun,Thi chenin to song tàng ka tih.
{13:20} "Hi thil pahnihai bèk hi,Aw Pathien mi phalpêk la,I hmêl hmu ngam tàng ka tih:
{13:21} Ka laka inthok hin i kut,Hla takah mi la sonpèk la,I râpumnan mi sukthlabârin,Mi rîkràp ta naw hràm rawh.
{13:22} Chun, mi ko la, don ka che a,An naw leh kei tong ka ta,Nangin mi hung don rawh.
{13:23} Ka bawsiet le ka suol thawhai,Ieng ang hiela tam am a na?Ka bawsietna le suolnahai chu,Nangmain mi'n hriettir rawh.
{13:24} Ieng leiin am i hmêl thup a,Hmêlmaa i mi ngài ding chu?
{13:25} Thli mût lèng hnatawng el hi,I sukthlabâr zing ding maw?Bupawl inlèng ang mei mei hi,I hnot thlûr zing ding am a ni?
{13:26} Ka chung thu na taka ziekin,Ka tleirawl lai suol mi'n phurtirin,
{13:27} Ka keah kol i mi'n buntir a,Ka fena taphotah mi bìthlain,Ka hniekhnung i sui ngat ngat a.
{13:28} Thil hmon angin ka zûr thla a,Hângthîm fâk siet silfèn angin.
{14:1} "Nuhmei hring mihriem nun hi,A hang tawi èm ém vei leh,Buoina ngota sip a nih.
{14:2} Pâr ang a hung vul liet a,Sawtnawteah a chuoi a,Hlim intawl zing ang elin,A bo nawk nghal el hlak si.
{14:3} Chuong ang chauh mi chunga chun,I mit infûktir zingin,A chungthu rêlpêk dingin,I hmaah i thuoi ding maw?
{14:4} Tuin am porchea inthok,Thil thienghlim a lâk thei a?Tu khomin a thaw thei nawh.
{14:5} Mihriem damsûng nihai hi,I ruotpèk sá diem a na,A kàn thei chin ding ramri,I khangpèk sá vong a nih.
{14:6} A chawl hàdam theina di'n,Ama chu nghatsan ta rawh,Mi sor lai inhlawfa anga, A hun a tlingtlâk chenin.
{14:7} "Thing chu phûr thlu inla khom,A zung inder thar nawkin,Dawn thar a'n suo thei leiin,Beisei ding a la um a.
{14:8} Hnuoia a zung chu zûrin,A bul chen tawl tah sienkhom,
{14:9} Tui rim a hung hriet charin,Hung inder suok nawk a ta,Dawn tuoi insuo nawk a tih.
{14:10} Mihriem ruok chu a thi pha,Tlawm takin an inzàl a,A hnuk a hung chat charin,Khaw lai am a um ta a?
{14:11} Tuifinrieta inthoka Tui hù a hung suok ang le,Khuo a hung inthàl pha a,Vadung a hung kang ang hin,
{14:12} Mihriemhai chu an zàl a, An hung tho nawk ta si nawh,Vànhai an bo hmâkhat chun,Thang har nawk ta naw ni a,Kei har ni bok naw ni hai.
{14:13} Thlànah mi thup hmang daiin,I lungsen a'n kieng hma po,Mi sie hmang la ka va ti ngei!A hun sùng ding mi ruotpèk la,Chu hun chu a tlingtla pha,Mi hung hre zui nawk chauh rawh.
{14:14} Mihriem hi a thi pha leh,A hring nawk thei am a ni?Ka suok hun a tlung hmâkhat,Inrim takin nghâk fan fan ka tih.
{14:15} Mi hung ko la, don ka ti che,I kut suok hi ngâina tàng i tih.
{14:16} Chu pha chun ka kal chawi tin,Nangin mi tiempêk i ta,Ka suolna hnúhmá ruok chu,Mi suipêk ta nawng i ta,
{14:17} Ka bawsietna po po khom,Ip sûngah mi khârpèkin,Ka suolna hliekhu tâng i tih.
{14:18} "Tlânghai chima an ral angin,Lungpui son hmang an ni angin,
{14:19} Tuiin lung a hrût hek angin,Tui lienin pil a lèn hmang angin,Mihriem beiseina i nuoi bo hlak.
{14:20} Ama chu i hnè kumkhuo a,A hmuna inthokin i sukbo a,A thi phá leh a hmêl puthmang,Sukdanglamin i tir hmang hlak.
{14:21} A nauhai an chawimawi a,Aman a hriet zui ta naw a,Suktlawma an um khomin,A hriet zui chuong ta bok nawh.
{14:22} A taksa nâ chauh a hriet a,Mani chauh insûnin a'n rûm.
{15:1} Teman mi Elifaz chun hieng hin a don a:
{15:2} "Mi var chun thu takbo hmangin,Mi a don hlak am a ni?A phìngpui chu sak thli lumin,A hnaw puom hlak am a ni?
{15:3} Tongkam tlâktlài réng rèng lo,Hlutna nei lo thu hmangin,Thu a hril ding am a ni?
{15:4} Pathien tìna hrim i nei naw a,A kuoma inhlàn i nuom dèr nawh.
{15:5} I suolna chun i bàu a mor a,Mi vervêk lei hmangin i tong a.
{15:6} I bâu ngèiin, keima bâu ni loin,Thiem naw a'n changtir che a,I hmûr ngèiin a hêk che a nih.
{15:7} Pieng hmasa taka inngâi i ni? Tlânghai um hmain i pienga maw?
{15:8} Pathien rorêlnaah i thang tah maw? Varna chu pumbil bìka inngâi i ni?
{15:9} Kan hriet bàk iem i hriet bìk? Kan hmu bàk iem i hmu bìk a?
{15:10} Lu-a kèlsam to tah upahai,Kan kuoma hin an um ve a,I pä nèka upa lem dâm an nih.
{15:11} Pathien thlamuongna che le Zainêm taka a tìna che hi,Hun tawk i la ti naw rop a ni?
{15:12} Ieng dinga i lungril ditzawngin,A thuoi hmang che am a na?Iengti leia i mit dàm phiel a,
{15:13} Pathien lakah meng inrum a,Chuong thu dàm chu i hril a na?
{15:14} "Mihriem an inthieng thei maw?Nuhmei hring mihriemhai lai,Mi fel an um theia maw?
{15:15} Pathien chun angelhai khom,Ring tlâkah a ngài naw a,Vàn khom ama mithmuah,Inthieng tawk a ti naw chun,
{15:16} Tirdakum le porchè ta sa, Tui anga suolna dawn hlaktu,Mihriem lem chu ti nawzuol a tih.
{15:17} "Mi ngaithla la, hril ka ti che,Ka thil hmuhai hril ka ti che,
{15:18} Pi le pua inthoka an donghai,Ip loa mi varhan an lo hril hlak chu.
{15:19} Anni chauh chu ram a pêk a,Hnam danghai an thang ve nawh.
{15:20} Mi rilo chu a dam sùngin,Natna tuorin a'n kon hlak a,Mi nunrawng khomin a chana ruot,Kumkhawtluongin a tuor hlak.
{15:21} Titna ri a hriet zing hlak a,Muong huna mi ngâi lai khom,Roktuin an hung nang hlak.
{15:22} Thim a suoksan ngam naw a,A hmabâk chu kawlhnâm a nih.
{15:23} Mulukol bu inchang dingin,Ama chu a'n vàk vèl a,Inthimna chun a hung nang tahTi khom a hriet vong sá a nih.
{15:24} Mangangna le lungngainahan,An sukthlabàr zing zing hlak a,Râl bei ding nei lal ang a nih.
{15:25} Pathien chungah kut a'n let a,Iengkimthawthei chu a kal a,
{15:26} A phaw lai pawng tieng hmasonin,Lulul takin a bei hlak si.
{15:27} "A hmâi thâu puom chêr chûrin,A kawng inchuor hnûr sienkhom,
{15:28} Khawpui ram hnung hluong a ta,In tawp ràusanah chêng a tih.
{15:29} Hausa zom zing naw ni a,Sum le pàiin tìnsan an ta,A hausakna chu kawl kil tinah,Inzâr dar ta bok naw nih.
{15:30} Thima inthok suok naw ni a,A kâuhai meiin hlieu tawl a ta,Pathien thuokin lèn hmang a tih.
{15:31} Hausakna teploa innghatin,Mani inhlèm naw raw se,Ieng khom hlaw suok nei naw nih.
{15:32} A thi hma'n a chan hmûng a ta,A kâuhai tawl bor bor an tih.
{15:33} A ra hmin hmaa sawi til,Grêp kùng ang el nîng a ta,A pâr vul laia sawi til vong,Oliv thing ang el nîng a tih.
{15:34} Pathien ngaisak lo mi chu tawl an ta,Thamna ngàinatu puon in chu,Meiin lem hmang vong a tih.
{15:35} Buoina nâuin an pài a, Nauah suol an hring suok a,An sul rà chu inhlèmna a nih."
{16:1} Chuongchun, Joba chun hieng hin a don a:
{16:2} "Chuong thil chu ka hriet rawn tah. Hnèmtu nghokum in va ni ngei!
{16:3} In thu sep kawi sei tak tak hin,Tawp zâi a rèl naw di'm a ni?Ieng hri am in invoi tawl a,Hienga in mi sel tlut tlut hi?
{16:4} Ka ngîrhmuna um ni unla,Nangni ang boka tong vein,Thu mawi tak tak inzawtin,Lu ka lei khum ve thei cheu.
{16:5} Sienkhom, chuong chu thaw loin,In tangkaipui ding chauh hrilin,In nat tuor hnèm tum lem ka tih.
{16:6} "Amiruokchu ka hang tongin,Ka nat a rè chuong naw a,Ka to a, a rè chuong bok nawh.
{16:7} Pathien in a mi sukchâu dèr a,Ka sûngkuo a sukram vong bok a.
{16:8} A vun khât chauh ka ni ta a,Chu chun a mi sukhmèlhem a,Ka chèrna chu a mi khingtu niin,Hmâi sana mi kawktu a nih.
{16:9} Pathienin a mi soisak a,Lungsenin a mi pot nawi a,A hâ a mi rawt khum a,Mi khingtu chun a mi mel rum.
{16:10} Mihan bàu mi phong khumin,Hmusitin biengah an mi ben a,Mi do dingin an pung khawm.
{16:11} Pathienin mi suol kutah mi'n hlànin,Mi rilohai kutah a mi pei lût a.
{16:12} Hàdam taka ka um laiin, Aman a mi vuok dar a,Ka rîngah a mi rèk a,A mi pot nawi ta vong a. Ama chun mi thlûr bingin,
{16:13} A thal kàptuhan mi'n huolin,Indoina hrim mi nei dêr loin,Ka kalhai a phor suok a,Hnuoiah ka mît a bun dok a.
{16:14} Voi tam tak a mi chìl sop a,Ka chungah a nunrawng a nih.
{16:15} "Ka vunah saiip ka thui de a,Pilvutah ka hmai ka phûm a.
{16:16} Hmai sen rak khopin ka tap a,Ka mit vun a duk vong a.
{16:17} Sienkhom, poi ka tawk naw a,Ka tongtaina khom a thienghlim.
{16:18} "Aw hnuoi, ka thisen inkhum naw la,Ka tap ri khom chawl naw raw se.
{16:19} Tu ngei el khom hin chieng takin,Ka thu hretu vànah a um a,Mi hrilpuitu vàn sângah a um.
{16:20} Mi hrilpuitu chu ka ruol a na,cKa mitthli Pathien hmaah a sûr.
{16:21} Miin a tuolbawm ta dinga thu,A hrilpui hlak ang el hin,Mihriem aiawin Pathien hmaah,Ama chun a hrilpui hlak.
{16:22} "Kum sawt nawte hnungah,Kîr nawk ta ngai nawna lam chu,Ka hraw ta ding a ni si a.
{17:1} "Ka thlarau hi a koidar a,Ka nihai khom a kin ta a,Thlànin a mi nghâk ta zing a.
{17:2} Chêksoltuhan an mi'n huol a,An mi diriem dànhai chu,Lung na takin ka thlîr zing.
{17:3} "Aw Pathien nangma ngèiin,Ka ta dingin dakhamd sie rawh,Tu dangin am ka dakham ding,An mi siepèk ding a na?
{17:4} Hrietthiemna nei lo ding a,An lungril i khârpèk ta si leiin,Hnèna inchangtir lul naw rawh.
{17:5} Hlawkna hmuna ding lei ela,Mani ruolhai thlauthlatu chu,A nauhai mit la'n vài a tih.
{17:6} "Pathienin mihai hmaah,Nuizatbûrin a mi siem a,Chil an mi sàkkhum hut hut a.
{17:7} Lungngai leiin ka mit a'n thim a,Keima hlimthla ang hiel khopin,Ka taksa bung tin a zûr thla a.
{17:8} Mi ngîlhai pang a sukza hle a,Pathien ngàisak lohai chungah,Poi tawk lohai hà khom a sukzà.
{17:9} Mi felhai ruok chun an um dàn,Inthla ngai naw ni hai a,Kut fâihai hrât deu deu an tih.
{17:10} "In rêngin hung kìr nawkin,Mi ruol bom nawk khom ni unla,Nangni rawi lai hin mi var,Tu khom hmu chuong naw ningah.
{17:11} Ka nihai an liem mèk a,Ka thil tum a hlawsam zo a,Ka duthusam a thlawn zo tah.
{17:12} Zàn hi sùn an inbûk a,Thim hnuoia ka'n lèng laiin,"Var a hnai tah" ti'n an mi hril.
{17:13} Ka in beisei nei sun chu,Seol chauh lo ni tah sien,Thimah zàlhmun rem ta lang,
{17:14} Thlan chu "Ka pä i nih" ti lang,Chokchawnal chu "Ka nü i nih,Ka farnù i nih" lo ti ta lang,
{17:15} Ka beisei chu iem nîng a ta?Tu'n am ka beisei hrieng an ta?
{17:16} Seol a zu tlung ding maw? Ka beiseina leh pilvutah,Kan liem thla diel el ding maw?"
{18:1} Suha mi Bildad chun hieng hin a don a:
{18:2} "Ieng tik am i to ding a na? Hang inngaituo phot la, Chu zoah inbieng ei tih.
{18:3} Ieng leia ran anga ngài kan ni?Ieng leia intlawa i mi hmu tawl?
{18:4} Lungsena puok koi nang lei hin,Hnuoi hi ràusanin a um ding maw?Lungpui khom a hmuna inthokin,Son hmang a ni ding am a ni?
{18:5} "Mi rilo khawnvar a sukmit a,A chok lai chu a her hlum hlak.
{18:6} A puon ina var chu inthimin,A bula khawnvar chu a mit hlak.
{18:7} A kal pên inrang chu a zuoi a,Ama remruotin a kei thlûk a.
{18:8} Lèn chângah ke a rol lût a,Tlâkpûma chun a fen lût a.
{18:9} A kerïngah a phì awk a,Lèn chânga chun a'n tàng a.
{18:10} A awkna dingin a lampuiah,Châng kamin val an phùm rùk.
{18:11} Sîr tinah titnan a'n huol a,Man tumin a hnot thlûr zing a.
{18:12} Tàm leiin a thâ a hung chuoi a,A lampuiah sietna a'n khang a,
{18:13} Pânin a vun a fâk siet a,Thina nau lutîrin a kefuhai.
{18:14} A muongpui puon ina inthokin,Titna lal kutah a fen lût a.
{18:15} A puon in a ruok vong a,A chèngna hmun kâtin a tuom a.
{18:16} A zung tieng a hung tlol a,A kâuhai an hung vuoi a.
{18:17} Hnuoiah tu hriet loin a bo a,A hming chawi kotthlêr a um nawh.
{18:18} Vara inthoka thima hnaw lûtin,Hnuoia inthokin an hnot suok a.
{18:19} A mihai an suonmong vong a,A ramah chithla a màksan nawh.
{18:20} Khawthlang tienga chênghaiin,A chan chu an pangzat a,Sak tieng mihan an pangzat bok.
{18:21} Mi rilohai chèngna hmun chu,Chuong ang chu a ni ngèi ngéi,Pathien hre lohai chèngna chu."
{19:1} Joba chun hieng hin a don a:
{19:2} "Ieng chen am mi nghâisain,Tong bàuin in mi sop ding a na?
{19:3} Voi sawm zet in mi kawk ta a,Inzak hre dêr loin in mi bei a.
{19:4} Ka thaw suol khom lo ni sien,Keima mawphurna a nih.
{19:5} Ka chungah hin insuklien a,Ka muolphona remchânga laa,Ka suolna tàr lang tum in ni chun,
{19:6} Ka chunga thawtu chu Pathien a na,A lènin a mi tuom ti hi hre ro.
{19:7} "Ka poi an tawk" ti'n ka khêk a,Donna hrim ka hmu naw a,Thangpuitu ding ka ko khèk a,Indika rèlpêk ka ni chuong nawh.
{19:8} Suok thei lo di'n ka lam a khâr a, Ka lampui thimin a'n bawmtir a.
{19:9} Ka ropuina a mi hlippèk a,Ka lallukhum a lâk hmang a.
{19:10} Ka siet lailet dèr chenin, Sîr tinah a mi pot chen a.Ka beiseina po po khom,Thing angin a mi phawipèk a.
{19:11} A lungsenna chun a mi hlieu a,Hmêlma angin a mi en a.
{19:12} A sipaihai a hung tir a,Kul dâi an mi bawl khum a,Ka puon in vèlah hmun an khuor.
{19:13} "Ka unauhai a sukhel a,Ka hmêlhriethai po po khom,Hmêl hriet lo an inchang tah.
{19:14} Ka laibunghan an mi zàmsan a,Ka ruolhan an mi thlauthlàk a.
{19:15} Ka mikhuolhan an mi theinghil a,Ka siehlawnuha'n mikhuolah mi ngâiin,Ram dang mi angin an mi en a.
{19:16} Ka siehlaw ka ko, a mi don nawh,Bàu ngêia ka ngên hràm khomin.
{19:17} Ka nuhmeiin rimsie a mi ti a,Ka unauha'n an mi tirdak a.
{19:18} Naupang chenin mi hmusitin,Ka hmêl hmuin an mi dèusaw.
{19:19} Ka ruol bulhaiin an mi ten a,Ka hmangaihan hnung an mi'n nghat.
{19:20} Vun le rù khât chauh ka ni ta a,Ka hanî chu ka la chang hràm a.e
{19:21} "Aw ruolhai, mi lunginsiet ro,Pathien kutin a mi tawk a ni hi!
{19:22} Ieng leia Pathien ang ziezànga,In mi hnot thlûr zing am a na?Taksaa ka tuorna po po hi,Hun tawk in la ti naw a ni maw?
{19:23} "Aw, ka thuhai hi zieka umin,Lekhabuah chuong sien ka va nuom ngei!
{19:24} Thîr le suon ziekfunga hmangin,Kumkhuoa din lungpuiah ker inla chu aw!
{19:25} Ka Tlantuf chu a hring ti ka hriet a,A tawpah hnuoiah la ngîr a tih.
{19:26} Ka vun hi a siet vong hnungin,Taksa ngeiin Pathien la hmung ka tih.
{19:27} Keima ngèiin, ka mit ngèiin,Mi dang mit ni loin la hmung ka tih,Ka lungrilin a va nghâkhlà de aw!
{19:28} " 'Iengtin am soisak ei ta?Ama hi buoina bul chu a nih'In mi ti khom a ni el thei.
{19:29} Sienkhom kawlhnâm chu ti ro,Kawlhnâma inhremna hi,Pathien lungsen inlangna a nih.Chu hun chu a tlung pha chun,Rorêltu a um ti hung hre tâng in tih."
{20:1} Naamat mi Zofar chun hieng ang hin a don a:
{20:2} "Ka lung a khei tlat leiin,Chu chun don dingin a mi mor a.
{20:3} Mi sukzaktu kawkna ri chu ka hrietin,Don dingin ka lungin a mi tur a nih.
{20:4} Tiena tlânga inthok ta khan,Hnuoia mihriem an chènga inthokin,Hieng hi a nih ti i hriet chieng:
{20:5} Mi rilo hlimna chu a tawi a,Pathien hre lo mi hlimna chun,Mit khap kâr chauh a daih, ti hi.
{20:6} Vàn tongin ropui sien khom,A lûin sûm tong phak sien khom,
{20:7} A êk angin kumkhuon bohmang a ta,Ama hmu hlaktuhai khomin,"Khaw lai am a um ta a?" tîng an tih.
{20:8} Mang angin thâm ral a ta,Tu khomin hmu ta naw ni hai a,Zàn inlàrna angin ral a tih.
{20:9} Mita hmutuin hmu ta naw ni a,A hmun khomin hre fu ta naw nih.
{20:10} A nauhan mi retheihai kuomah,Ditsakna hniin dawvan kâi an ta,Ama kut ngeiin a hausakna chu,Retheihai kuomah pe kîr a tih.
{20:11} Thalai tha hràt a ni lâi zingin,A rùhai leh pilvutah zâl a tih.
{20:12} "A bàuah suol chu thlumin,A lei hnuoiah thup sien khom,
{20:13} A bàua inthoka pei suok rinin,Hmuom zing khom ni sien la,
{20:14} A phìng sùngah hung thûr a ta,Rûl tûrin inchang a tih.
{20:15} Hausakna a dol tah po po,Hung luok suok nawk vong a ta,Pathienin inluok suoktir a tih.
{20:16} Rûl tùr hrât chu dawk a ta,Rûlriel tùr chun that a tih.
{20:17} Khuoizu le nenetuia luong,Vadunga chun chêng hlim naw nih.
{20:18} A thawsuokhai chu pe kîr a ta,Hnuk tlainain hmang naw ni a,Sumdawngnaa a hlawkhai chu,Inhoi takin chèn ngai naw nih.
{20:19} Pasiehai sir sopin a nghatsan a,Ama bawl khom ni hrim hrim lo,An inhai chu a làkpèk hlak si a.
{20:20} "A duâmnan khop tik a nei naw a,Fàk mahla a hlà ngai naw a,
{20:21} A dolin a dol thlàk zung zung a,A hausakna'n a tuor zo nawh.
{20:22} A hausak vàng lai takin,Buoinain hung nang a ta,Retheina honpuiin bawm an tih.
{20:23} A phìng a khop lai takin,Pathien lungsenna phuba chu,A chungah hung tlung a ta,Kut tum insùrtir a tih.
{20:24} Thîr hriemhrei pumpel sien khom,Dâr thal chun kâp tlang a tih.
{20:25} A hnunga thal chu phawi a ta,Dâr thal hmor zum tle tak el chu,A thina inthokin pot suok a tih.
{20:26} A ro ding chu thim sà tak a na,Mùt lo meiin kàng hmang a ta,A ina a nei po po lem zo a tih.
{20:27} Vànha'n a suolna puong an ta,Hnuoiin ama chu do a tih.
{20:28} A ina a thil nei po po chu,Pathien lungsenna nia chun,Tui lienin lèn hmang a tih.
{20:29} Chuong chu mi rilo chan dinga,Pathien ruot a ni si a."
{21:1} Chu zoah Joba chun hieng hin a don a:
{21:2} "Ka thu hi ngun takin ngâithla un la,Chu chu in mi thlamuongna ni raw se.
{21:3} Thu mi'n hriltir ve hràm un la,Ka hril zo pha leh mi nuisaw lem ro.
{21:4} "Mihriem chunga chier am ka ni?Ieng leiin am zâi chu ka ngài ding?
{21:5} Makti takin mi en unla,In kutin in bàu hup ro.
{21:6} Hi thil hi ka ngaituo chângin,Pangzatin ka pumin ka'n thin hlak.
{21:7} Ieng leiin am mi rilohai hi,Dam sawtin an hmùingìl a na?
{21:8} An vèla an tu le tehai chu,An mithmua ngei an suknghet a.
{21:9} An inhai chu a râlmuong a,Titna lakah an fihlim a,An chungah Pathien hmol a tla nawh.
{21:10} An bawngchalhan an thla pung a,An bawngpuihan tê an insiet ngai nawh.
{21:11} Ran ruol angin nau an inpung a,Tuolah naupang an tuolchai a.
{21:12} Perkhuong, tingtang, theihle remin,Hlim takin hla an sak a.
{21:13} An dam sûnga hmùingìlin,Muong takin thlànah an liem a.
{21:14} Chuong sa chun Pathien kuomah,"Màkhâtin mi fesan rawh. I lampui hriet kan chàk nawh.
{21:15} Iengkimthawthei chu tu'm a na?Ieng leiin am a rong kan bawl ding?A kuomah kan tongtai chun,Hlawkna iengam kan hmu ding?" an tih.
{21:16} Sienkhom, an hmùingìlna chu,An kutah um a ni si nawh.Mi rilohai remruotna lakah,Kei chu ka'n thier fihlîm dai hlak.
{21:17} "Mi rilohai khawnvar chu,Sukmitpêkin a um rop a,Pathien lungsenin an chungah,Vàngduoina an tlungtir rop a,Chu chu an chana a ruot a nih.
{21:18} Thli lèn hmang bupawl ang leThlipui lèn dar favâi ang el,An ni rop hlak naw am a ni?
{21:19} 'A rìtlona leiin Pathienin,A nauhai a hrem hlak' in tih.Ama chungah tla lem raw se chu,A hung inhriet suok theina dingin.
{21:20} Mit ngeiin a siet tuok hmu sien,Iengkimthawthei lungsenna chu,Ama ngeiin dawn mol raw se.
{21:21} A damsûng ni a kin pha chun,A màksan a sûngkuohai chu,Ieng leiin am a'n voi rak ding?
{21:22} Insâng tak chung chen khoma,Rorêltu Pathien chu tuin am,Hrietna a zirtir thei ding?
{21:23} Thenkhat chu an hràt lai hunaMuong le inhoi taka khawsa,
{21:24} Taksa thâu inmûm puol el,An rù thlina hnaw sip chu,An vànglaiin an thi a.
{21:25} Thenkhat chu rinum taka,Thil tha intem phak loa,Lungngaia thi an um bok.
{21:26} Pilvutah an zàl tlàng a,A ngèin an bawm sip vé vè.
{21:27} "In ngaituohai ka hriet vong,Ka sietna dinga in phierhai khom.
{21:28} 'Khaw lam mi rilopa chèngna,Mi ropui pa in chu?' in tih.
{21:29} Khuolzin fe le hunghai chu,In indon ngai naw a ni?An hril chu in awi naw maw ?
{21:30} 'Vangduoina a hung tlungin,Mi suol chu hlàin a um a, Lungsen niah san suokin a um.'
{21:31} A khawsak dàn chungthua,Hmâisana kawk an um am?A thilthaw tahai lakah,Tuin am a thungrul a?
{21:32} Thlànah ama chu an vùi a,A thlànah vêngtu an sie a.
{21:33} Pil khom a chungah a lo tha.A hmaah tiem seng lo an fe ta a,A hnungah mi tinin an zui.
{21:34} "Thu hmang lohai in mi hril hin,Iengtin am mi thlamuong in ta?In mi donna thu po po hin,Khêl naw chu fùn a nei nawh."
{22:1} Teman mi Elifaz chun hieng hin a don a:
{22:2} "Mihriem hi Pathien ta din a tangkai am? Mi var chu Pathienin hlawkpui a ti'm?
{22:3} Mi fel ni la, Iengkimthawthei lawm a ti?Soisèl boin kal chawi la, iem hlawkpui a ta?
{22:4} "Pathien i'n zá èm leiin ama chun,Khingin i chungah ro a hung rèl a ni?
{22:5} I rîtlona hi a nasa hle an naw maw?I suolnan tawp chin a nei am a ni?
{22:6} A san boin i unau lakah dàkham i phût a,Mi silfèn i hlîppèk a, saruokin i sie a.
{22:7} Chàuhai tui i pêk nuom naw a,Phingtâmhai fàk dingin bu i'n ro a,
{22:8} Ram chu mi thilthawtheihai ta leAnni chanpuol bik hrimah i ngài a.
{22:9} Kut ruokin hmeithaihai i'n tintir a,Fahràhai kut i ul tliekpèk a.
{22:10} Chuleiin chângin an huol vèl che a,Thlabârnan a nang thut chê a nih.
{22:11} Chuleiin thimin a bawm khum che a,Tui fawnin a vûr khum chê a nih.
{22:12} "Pathien chu vàn sângah a um.Arasi insàngzie le hlatzie khi i hmu?
{22:13} Amiruokchu nangma chun,'Pathienin iem a hriet phàk a?Thim sä tak kàr dana inthokin,Ieng tin am ro a rèl thei ding?
{22:14} Ama chu sûm sä takin a tuom a,Chuleichun a mi hmu thei nawh.Hla takah, vàn kuol sûnga khin,An lon vèl a nih' i ti a.
{22:15} "Mi suol hraw hlak lam hlun chu,I hraw ve ding am a ni ?
{22:16} An vànglai làk hmangin an um a,An innghatna tuiin a lèn hmang tah.
{22:17} Pathien kuoma, 'Mi fesan rawh,Iengkimthawtheiin ieng hrim am,Kan chungah a thaw thei a?'Tia hril hlaktuhai chu an nih.
{22:18} Chuong sà chun thil tha tinrêngin,An inhai chu a sung sip hlak.Mi rilohai remruotna laka chun,Kei chu ka'n thier fihlîm dai a nih.
{22:19} An siet hmuin mi felhai an lawm a,Poi tawk lohai chun an nuisan a,
{22:20} 'Ei hmêlmahai an se chieng ie,An hausakna meiin a lem zo tah' an tih.
{22:21} "Pathien kuomah intuklût la,Ama chu inrempui rawh,Chuongchun hmuîngìl nawk i tih.
{22:22} A kam thu suok chu awi la,A thuhai i lungrilah vong rawh.
{22:23} Iengkimthawthei kuoma i kîr chun, Aman tungding a ti che,Fel nawna chu i puon ina inthoka,Hla takah i sie hmang phot chun.
{22:24} I rohluhai chu pilvut lai pei la,Ofir rangkachak chu ruom inthùkah.
{22:25} Iengkimthawthei chu i ta dingin,Rosum hlu tak hung nîng a tih.
{22:26} Iengkimthawtheia chun lawm i ta,Pathien tieng hung ngha tàng i tih.
{22:27} A kuomah tongtai i ta,Aman lo ngàithlàng a ti che a,I thutiemhai chu hlen i tih.
{22:28} I ti ang angin thawpêk a ti che a,I lampuihai sunvar zing a tih.
{22:29} Mihai an lunghnuol chânga,"Tungding raw khai" i ti pha chun,Beidonghai chu sandam a tih.
{22:30} Poi tawkhai chen san suok a ta,I kut fàina zàrin suok an tih."
{23:1} Joba chun hieng hin a don a:
{23:2} "Voisun chen khom ka la nuor hle,Hieng ang khopa ka'n rùm khom hin,Ka lakah a kut rik a'n thlâ si nawh.
{23:3} Ama hmu thei dàn ding hre lang,A chèngnaa fe ka va nuom ngei!
{23:4} Ka chungthu a kuomah intlun ka ta,Ka bâu ngeiin thiem thu hril ka tih.
{23:5} A mi don dàn hriet ka nuom a,A hril ka hriet thiem theina dingin.
{23:6} A hràtna ropui chun mi khing a ti'm?Teu lo e! Mi lo ngàithla lem a tih.
{23:7} A hmaah mi nun ngîlhai chun,Thiem thu a hril thei leiin,Ka chungthu rêltu kuta inthokin,Kumkhuon thiem chang tàng ka tih.
{23:8} "Sienkhom sak tieng ka hang fe a,Chu taka chun a um naw a,Thlang tieng ka zu fe nawk a, Chu taka chun ka hmu bok nawh;
{23:9} Hmar tieng khom ka hmu zo nawh,Ama chu a'n bi tlat a,Sim tieng ka va fe khomin,Ka hmu thei chuong bok si nawh.
{23:10} Sienkhom, ka fenahai a hriet a,Aman a mi fie zo pha chun,Rangkachak hlîrah suok ka tih.
{23:11} Ka kein a hniekhnung a hraw pei a,Khaw tieng khom a pêtsan nawh.
{23:12} A thupêkhai ka pètsan naw a,Ka lungrilah ka khawl khawm a,Ka ni tin bu nêkin ka hlut lem.
{23:13} Sienkhom, ama chu amaa ngîr a na,Tu'n am ama chu khing ngam an ta?A nuom dàn ang takin a thaw hlak.
{23:14} Ka chunga a ruot angin a thaw a,Remruot dang khom a la nei teuh.
{23:15} Chuleiin a hmaah ka thlabâr a,Ka ngaituo chângin ka'n thin hlak.
{23:16} Pathienin ka lungril a suktlep a,Iengkimthawthei chun a mi sukthlabàr.
{23:17} Thim sà takin a mi tuom vèl a,Sienkhom thimin a mi hup dei nawh.
{24:1} "Ieng leia Iengkimthawtheiin,Rorêlna hun a ruot naw am a na?Ama hretuhaiin chu nï chu,Ieng leia an nghàk thlawn am a na?
{24:2} Ram ri son chîng mi an um a,Mi ran an inrùkhai an vài a.
{24:3} Fahrahai sabengtung an khal hmang a,Dakhamah hmeithai bawngchal an hrèn.
{24:4} Lampuiah tlasamhai an kapzùt a,Retheihai himna zongin an inbi.
{24:5} Thlalèr ram sabengtung angin,Retheihai chun fâk ding dapin,hlalèrah an inmai fawm a,Nauhai an chawm tawk tawk a.
{24:6} Mi bu làk hmaih dap khawmin,Mi rilohai grêp lo hmaih an zong a.
{24:7} Zàn deiah puon bo le saruokin,Sil ding nei loin an zàl a.
{24:8} Tlânga ruopuiin a nang pha leh,Phèn ding nei loin lungpui an bèl a.
{24:9} Nene ne lai fahrahai chu,An nuhai tànga inthokin,Retheihai bat aiah làk dingin,An inchù thlàkpèk hlak si.
{24:10} Silfèn boin, saruokin an lèng a,Tam ngawi ngawiin buphal an put a.
{24:11} Oliv huonah hriek an her a,Dangchâr ngawi ngawi pumin, Uoiin sawrkhurah grêp an chìl a.
{24:12} Hrangchat inrùmin khawpui a sip a,Hliem tuorhaiin santu ding an ko a,Pathien hlakin a ngàisak bok si nawh.
{24:13} "Var laka hel pawl an um a,A lampui an hriet nuom naw a,A lampui an hraw nuom bok nawh.
{24:14} Retheihai le tlasamhai that dingin,Tuolthattuhai thimbutin an tho a,Zànah rûkrù angin an invàk a.
{24:15} Uirepa chun thimbut a nghâk a,'Tu khomin mi hmu thei naw nih' a ta,Hmai kawrin a hmai a tuom a.
{24:16} Zànah mi in an rok a,Sùnah an inkhàrkhum a,Var hrim hrim an ngài thei nawh.
{24:17} Thim sá chu an zìng tieng a na,Thim tibaium chu an ruol thà a nih.
{24:18} g "Tui huom inlâng ang an na,An ram hluo khom tongsephur a na,An grêp huonah tu khom an fe nawh.
{24:19} Ni lumin vûr khal a em tui angin,Thlànin mi suolhai chu a lem hlak.
{24:20} Sûlin a theinghil tawl a,An ngèin anni chu an tlàn a;Mi rilohan hriet zing an hlaw naw a,Thing kùng angin an tliek hlak.
{24:21} Nau bo chinghai chungah an tuong a,Hmeithaihai an ngàisak nawh.
{24:22} Sienkhom Pathien hrâtnain,Mi ropuihai a hnûk thlàk hlak.Ngîrhmun an suknghet khomin,Nun thlamuongna an nei nawh.
{24:23} Muong awm taka inngâiin,In chawl hàdamtir sien khom,A enthlàk tawl zing a nih.
{24:24} Sawt nawte chawisàngin an um a,Chu zoah an bohmang nawk a,Sukhnuoiin an hung um a,Lâk khawmin an um nawk hlak,Buvui an sìk khawm ang hin.
{24:25} Tu am chu chu a ni nawh ti thei?Tu am ka'n dik nawh ti mi fie thei?"
{25:1} Suha mi Bildad chun hieng hin a don a:
{25:2} "Lalna le tiumna chu Pathien ta a na,Vàn sângah inremna a'n umtir a.
{25:3} A sipai ruol tiem sèng an ni?Tu chung am var a'n suo naw a?
{25:4} Iengtin am Pathien hmaah,Mihriem chu a fel thei ding?Nuhmei hring si mihriem chu,Iengtin am a'n thieng thei ding?
{25:5} A mita chu thlàpä khom khi,Var tawkah a ngai naw chun,Vàna arasihai khom khi,Inthieng tawka a ngai naw chun,
{25:6} Thil ngë ang chauh mihriem chu,A va'n thieng naw zuol awm de!Mihriem naupa hi ieng khom lo,Thil ngë ang chauh hi a nih."
{26:1} Joba chun hieng ang hin a don a:
{26:2} "Hrât naw i thangpui dàn le, Bân zoi i hang san dân tak chu maw!
{26:3} Mi mawl i hril var tum dàn chu,Ieng hrietna ril am a na i phù suok?
{26:4} Hieng thu hi khaw laia i hriet am ie?Tu thlarauin am a'n hriltir che a na?
{26:5} "Thi tahai bei chu a dong hle a,Tui hnuoi le a sûnga chênghai chuh.
{26:6} Seol hi Pathien hmaah saruok a na,Abadon chun inkhumtu a nei nawh.
{26:7} Hmar tieng boruok a zâr duoi a,Hnuoi chu boruokah a khài kàng a.
{26:8} Sûm sà takin tui a fûn khawm a,Tui rik leiin sûm chu a tè nawh.
{26:9} Thla lir lâi hmêl chu a tuom a,A chungah sûm a zàr khum a.i
{26:10} Tui chungah kawlrî a khang a,Ramriah thim le var a hmang a.
{26:11} A hal pha chun pangzatin,Vàn dotu banhai an inthin a.
{26:12} A lungsenin tuipui a chok phul a,A varnain rûlpuij a rawt nawi a.
{26:13} A thuokin vàn a mût thieng a,A kutin rûlpui tlàn lai a thil tlang a.
{26:14} Hieng hi a thilthaw theizie pawhleu,A mi biekrûkna ang chauh a la ni a,A thilthawtheina inrûm ri lem chu,Tuin am hre thiem phâk an ta?"
{27:1} Joba chun a hril zom pei a:
{27:2} "Ka thiem anga thiem mi'n changtir lo a,Ka thlarau suklungngàitu Pathien,Iengkimthawthei sâlin thu ka tiem:
{27:3} Ka sûngah hringna a la chàm sùng,Ka hnârah Pathien thuok a chàm sùng chun,
{27:4} Ka hmùrin rîtlona thu hril naw ni a,Ka leiin hlèmna thu hril bok naw nih.
{27:5} Ka thì hmâ khat chu in indik ti,Pom ngai naw hrim hrim ka ta,Ka'n dikna hi inphat ngài naw ning.
{27:6} Ka felna chu vong tlat ka ta,Inthlà ngâi hrim hrim naw ning;Ka dam sùng ka sie le tha hrietnain,Thiem naw mi'n chang ngai naw nih.
{27:7} "Ka hmêlma chu mi rilo ang ni sien,Mi beitu chu mi suol ang ni raw se.
{27:8} Pathien nei lo chu sàt thlâka uma,A hringna làkpêk a ni pha chun,Ieng am beisei ding a nei a?
{27:9} Beidongna'n a nangchìng phâ,Pathienin a kona ngàithlâng a ti?
{27:10} Iengkimthawtheia chun hlim a ti?Ieng lai khomin Pathien ko a ti?
{27:11} "Pathien hrâtzie zirtir ka ti cheu a,Iengkimthawthei lampui chu ip naw ning.
{27:12} Nangni ngèiin in hmu vong ta si a,Ieng dinga hmang lo in la hril zing am?
{27:13} k"Pathienin mi rilo chana a ruot,Nêksawrtuin Iengkimthawthei laka A dong ding chu hi hi a nih:
{27:14} Nau a hau leh kawlhnâm tuor rawn an ta,A thlaha'n bu fàk khop hmu naw ni hai.
{27:15} A la dam sunhai chu hriin thîng an ta,An nuhmeihai khomin sûn naw ni hai.
{27:16} Pilvut anga tangkaruo hûi khawmin,Pil angin silfèn dêng bûm hai sien khom,
{27:17} Silfèn chu mi felhan nei an ta,A tangkaruo khawl khawmhai chu,Poi tawk lohaiin insem an tih.
{27:18} A in bawl chu aium rîl ang chauh a na,Vêngtu thamte daw ang chauh a nih.
{27:19} Mi rilo chu hausa takin a zâl a, Sienkhom zing a tho ruok chun,A hausakna chu um ta naw nih.
{27:20} Thlaphângnan tui lien angin a chìm a,Thlipuiin zànah a fen hmang dai a.
{27:21} Sak thliin a lèn hmang dai a,A umnaa inthokin a nuoi bo a.
{27:22} Zà ngai dêr loin a nuoi a,A thilthawtheina hmaa chun,Pai chon chonin a tlânsie a.
{27:23} Nuisawin kut a ben khum a,A hmuna inthok a len hmang hlak.
{28:1} "Tangkaruo cho suokna khur a um a,Rangkachak raw thiengna pùm a um.
{28:2} Hnuoia inthokin thîr an lâk suok a,Lungthìra inthokin dâr an raw tui a.
{28:3} Mihriemin kil tina thîr an zongnaah,Hmun thim ram pilril an baw èng a.
{28:4} Mihriem chêng ngai nawna hmunah,Mi sir ngai nawnaah hnuoi an cho a,A khurah hruiin an inkhài thlàk a.
{28:5} Bu le thlài suokna hnuoi sûng chu,Meia raw tui ang a nih.
{28:6} Chu chun safir lung dàm a um a,A pilvut chu rangkachak phit a nih.
{28:7} "Chu hmun inthup chu sa fa mi,Mupuihai khomin an hriet naw a,Mitin an la hmu ngai bok nawh.
{28:8} Ramsa kol khomin an la sir naw a,Sakeibaknei khom an invàk ngai nawh.
{28:9} Mihaiin lungthìrhai chu an cho a,Tlâng thuthai rawtin an phor let a.
{28:10} Lungpui an ver tlang seng sung a,Ro thil tinrêng an hmu suok a.
{28:11} Vadung hnârhai an zong suok a,Thil inthuphai chu an phor suok.
{28:12} Sienkhom khaw laia inthokin am,Varna chu hmu thei ni tâng a ta?Hrietthiemna chu khaw la'm a chêng a?
{28:13} Mihriemin a hlutzie an hriet phàk naw a,Hringmi ramah hmu ding a um nawh.
{28:14} Lipuiin, "Ka kuomah a um nawh" a ta,Tuipuiin, "Ka kuomah a um bik nawh" a ti bok a.
{28:15} Rangkachak hlîra inchawk thei a ni naw a,Tangkaruo ieng zât khomin a man zo nawh.
{28:16} Ofir rangkachakin a man zo naw a,Onik lung le safir lung tha tak khomin.
{28:17} Rangkachak le lunghlu nêkin a hlu lem a,Rangkachak incheina tinrêng nèk khomin.
{28:18} Koral le jaspi lunghluin a man zo naw a,Varna chu lunghlu rubiin a man zo nawh.
{28:19} Ethiopia topaz khomin a khan zo naw a,Rangkachak hlîr khomin a'n chawk zo nawh.
{28:20} "Varna chu khaw taka inthoka hung?Hriet thiemna chu khaw lai am a chêng?
{28:21} Thilhring po po hmu thei loa thup a na,Chunglèng vatêhai laka khom thup a nih.
{28:22} Sietna le Thina ruok chun,"A umna ringvàngin kan hriet" an tih.
{28:23} Pathien chauhin a lampui a hriet a,Ama chauhin a chèngna chu a hriet.
{28:24} Ama chun hnuoi kil tin a hmu vong a,Vànkhup hnuoia thil tinrêng hi a hmu vong.
{28:25} Thli kuoma hràtna a pèk lai khan,A'n khìnaa tui a'n khi suok lai khan,
{28:26} Ruotui tlàk zàt dinghai leThlipui lampui ding a ruot lai khan,
{28:27} Varna chu a en a, a hril vong a;A suknghet a, chîk takin a en fie a.
{28:28} Mihriem kuoma a hril chu hi a nih:LALPA ti hi varna chu a ni takzet a,Suol nghatsan hi hriet thiemna a nih."
{29:1} Joba chun a hril zom pei a:
{29:2} "Aw, thla liem tahai kha ka va ngâi ngèi,Pathienin a mi huol him lai nihai kha!
{29:3} A khawnvar ka lu chungah invartir a,A vara lam inthim ka hraw lai hun kha!
{29:4} Ka vànglai nihai tak kha aw!Pathien leh inhnai taka inpawl a,Ka insùng mal a sawm lai nihai kha!
{29:5} Iengkimthawtheiin mi umpui a,Ka bula ka nauhai an chèng lai hun kha!
{29:6} Bawngnene kan sawr huou huou lai,Oliv hriek kan her put zur zur lai kha!
{29:7} "Khawpui kot tuol zawlah fe a,Pungkhawm laia ka'n thung hun kha!
{29:8} Tlangvàlhan ka hung an mi hmu a,Inzà takin lam an mi'n ken a,Upahai an tho a, an ngîr thup a.
{29:9} Hotuhai inbiek laklaw lai chawlin,An kutin an bàu an hup a.
{29:10} Mi lienhan rawl kî an sukhnuoi a,Dangah lei an inkoptir lai dàm kha!
{29:11} A mi hre photin an mi'n pàk a,A mi hmu photin an mi chawimawi a:
{29:12} San ngai mi retheihai san a, Fahrahai ka somdawl hlak leiin.
{29:13} Hrang chat tephàn mal an mi sawm a,Hmeithaihai lungril suklawmin,Hlimin hla ka'n saktir a.
{29:14} Felna chu ka silfèn inbel a na,Rorêl indik chu ka lukawm a nih.
{29:15} Mitdelhai ta dingin an mit ka na,Kebâihai ta dingin an kè ka nih.
{29:16} Tlasamhai pä tak ka na,Mikhuolhai santu ka nih.
{29:17} Mi rilohai khàk ru ka vuok tliek a,An sèput laihai ka pot thlàk hlak.
{29:18} "Hieng hin ka lo inngàituo hlak a:"Tieu zâta tam ka nihai hmangin,Ka in luma ngei thîng ka ta,
{29:19} Ka zung hmun hnawngah inzâm lût a ta,Ka zârah zànkhuoin daidaw tlâng a ta,
{29:20} Chawimawiin um zing ka ta,Ka hràtna thar zing a tih" tiin.
{29:21} "Mihaiin ka thû an ngàithlàk a,To thapin ka thurawn an nghàk a.
{29:22} Ka hril zoin an hril sap ngai naw a,Ka thurawnah an lung a awi hlak.
{29:23} Raw sûr ding angin ka thû an nghàk a,A mal dong châkin bàu an lo ka a.
{29:24} Ka'n nuipèk phä awi harsa an ta,Ka hmêl hlim an ta dingin a hlu si.
{29:25} An lampui ding ka thlangpèk a,An hotuah kei ka'n thung a;A sipai ruol laia lal angin ka um a,Lusûnhai thlamuongtu ka ni hlak.
{30:1} "Tu ruok hin chu ka nêka naupanghan,An mi nuisaw el chu a ni ta hi!An pahai chu ka ran ruol vêngtuUihai laia um tlâka ka ngai lo an nih.
{30:2} An thà sorna ding iem ka nei a?An hràtna a chàu se zo ta si a.
{30:3} Tlasam le phingtâma zûr thlain,Thlalèr ram tawl le pilrilah,Zàn thimah an inmai vèl a,
{30:4} Thing zung le der hai an pot a,Hmunphi thing zung dàm an ring a.
{30:5} An mihai laia inthoka hnot suok,Rûkru anga an ràu khawng an nih.
{30:6} Ruom thlavaiumah khawsain,Lungpui kak kàr le pûk an bèl a.
{30:7} Chîmbukah ram sa anga inhrâmin,Zakthlài bukah an intom khawm a.
{30:8} Mi hmangna bo le bengtla lo,A rama inthoka hnot suok an nih.
{30:9} Tuhin an nauhan hla mi phuok elin,Fiem thawna takah an mi hmang a,
{30:10} Tirdakin kâr an mi'n hlat a,Hmaia chil mi sak khum an rin nawh.
{30:11} Pathienin ka thalngul hrui sût a,A mi sukrinum hnung ruok hin chu,Ka hmaah insùm kâr an nei nawh.
{30:12} Pawl khatin chang tieng an mi bei a,Ka ke awkna ding châng an kam a,Ruongchâiche an mi thlàk khum a.
{30:13} Ka lampui suksein an dangchat a,Thangpuitu ka nei nawh ti hrein,Ka siet theina ding taphot an thaw.
{30:14} A awng lienna tieng an hung nor a,A chim sietna tieng an hung chim thla.
{30:15} Thlaphàngnan a mi'n huol vèl a,Ka'n zàumna thli angin a liem a,Ka himna khom sûm ang a ral tah.
{30:16} "Ka hringna hi a zûr tiel tiel a,Tuornain a mi thàm ni tin.
{30:17} Zànkhuon ka rùin a mi rèt a,Natnan rè loin a mi rei ngut ngut.
{30:18} A kut hràtin ka silfènah a thâm a,Ka zakuo rìngah a mi rèk de a.
{30:19} Chihrakah a mi pei lût a,Pilvut le vut ang chauh ka ni tah.
{30:20} "Aw Pathien, ka ko che a,Sienkhom i mi don naw a,Ka hung ngìr suok a,Sienkhom i mi en ringot a.
{30:21} Ka chungah rawng takin i tuong a,Indoi loin ka chungah kut i thlâk a.
{30:22} Thawngaleivirah mi dêng lûtin,Thliin i mi'n nuoi hmàttir a.
{30:23} I mi sukhlum ding ti ka hriet,Hringmi po po tuok dinga ruot chu.
{30:24} "San ngâia khêk beidong chungah,Mi an tuong ngai hrim hrim lèm!
{30:25} Harsatna tuokhai tuorpuiin,Mi retheihài ta dingin ka thlâ,A lungngai hlak naw am a ni?
{30:26} Thil tha ka beisei laiin,Thil tha naw a hung tlung a,Var ngâia ka Tlumte thlìr laiin,Inthim a hung tlung lem si.
{30:27} Chawl loin ka sûng a sa a,Tuornain ni tin a mi hmason a.
{30:28} Nisa em lei ni loin ka duk a,Pungkhawmhai hmaah ka ngîr a,Thangpuina hniin ka khêk a.
{30:29} Sihal unaupa hung inchangin,Chingpirinu ruolpa ka lo ni tah.
{30:30} Ka vun duk chu a hung inkhek a,Khawsikin ka pang a sa vut vut a.
{30:31} Ka tingtangin lusûn hla a rem a,Ka theihlêin tap hla a'n zawt.
{31:1} "Nunghâk ngaimel lo dingin,Ka mit thû ka thlungpui a.
{31:2} Chung Pathiena inthoka,Ka chan chu iem nîng a ta?Chunga Iengkimthawthei laka,Ka rochan chu iem nîng a ta?
{31:3} Mi rilohai chan chu sietna,Suol thawtuhai chan ding khom,Vàngduoina a ni naw maw?
{31:4} Ka lampuihai hmu fâi vongin,Ka kal pên tin a tiem naw am a ni?
{31:5} "Thukhêl lampui ka lo hraw a,Hlèmna thu hnota ka tlân chun,
{31:6} Pathienin mi bûk sien la,Poi ka tawk nawzie hre el a tih.
{31:7} Lam indik ka lo pètsan a,Ka mitin ka lungril a thuoi a,Ka kut ka lo sukporchè chun,
{31:8} Ka tù rà mi dangin fa sien la,Ka thlài chìng phawi vong raw se.
{31:9} "Nuhmeiin ka lungril lêm hne a, Ka tuolbawm nuhmei ka beisei chun,
{31:10} Ka nuhmeiin mi bü suk sien,Mi dangin zàlpui raw hai se.
{31:11} Chu chu suol thlâk tak a na,Hrem ngèi ngéi hlak chi suol a nih.
{31:12} Mi kàng hmang theitu mei a na,Ka nei po khom kàng ram a tih.
{31:13} Ka siehlawpa le siehlawnu haiin,Ka chungah nuorna thu an hril a,Ka lo ngàisak naw a ni chun,
{31:14} Pathien leh kan inhmason pha,Iengtin am thaw tâng ka ta?A hung indon chieng pha leh,Iengtin am hril tâng ka ta?
{31:15} Sùla kei mi siemtu khan,Anni khom a siem naw maw?Nu phìng sûnga mi'n dintu chu,Thuhmun zing a ni naw maw?
{31:16} "Pasiehai mamaw somdawl lo a,Hmeithaihai ka sukbeidong a,
{31:17} Keima chauin bu ka fâk a,Fahrahai ka sem ve naw chun-
{31:18} Ka chîntea inthokin,Pain nau a enkol angin,Fahrahai enkol tleiin,Hmeithaihai ka somdawl hlak-
{31:19} Tu khom silfèn boa boral,Sil le bil nei lo rethei hmu a,
{31:20} Ka beram hmula tuom lum lo a,Lungrilin a mi'n pak naw chun,
{31:21} Rorêltuhai ka thuhnè lei a,Fahrahai chunga kut ka'n let chun,
{31:22} Ka liengko hi ka dàrah khok sien,Ka bân hi a bulah tlam hmok raw se.
{31:23} Pathien hremna chu pangzat a,A ropuina chu ka tî êm leiin,Chuong thil chu ka thaw ngam nawh.
{31:24} "Rangkachak inhnèmnaa hmanga,Rangkachak hlîr kuoma chun,"Nang hi ka ringsan i nih" ka lo ti chun,
{31:25} Ka hausak chu ka lawmna san ni a,Ka kuta sum inhnèmpui ka ni chun,
{31:26} Nisa var ropui khi ngaisâng a,Thla var mawi tieng khi ngha a,
{31:27} Ka lungril hi a rûktea hîp a,Kut phara ka lo biek a ni chun,
{31:28} Ka suolnaa tiem sà ni raw se,Chung Pathien laka uirètna a ni si a.
{31:29} "Ka hmêlma sietna chungah lawm a,A siet tuok ka hlimpui a lo ni chun-
{31:30} Ama chu tongsie inphur dingin,Ka bàu hrim ka phong ngai nawh-
{31:31} 'Joba hrai tlai lo tu'm an um a?'Tia ka siehlawhan an hril naw chun-
{31:32} Tuolah mikhuol ka'n riektir ngai naw a,Khuolzin ta din kot ka hong zing hlak-
{31:33} Mihai anga ka suolna thup rûk a,Ka khawhlonahai ka ip rùk ve chun,
{31:34} Mipuihai ka ti dor dor lei le,Ka chipuihai hmusit ka'n lau leia,To toka tuol suok ngam lo ka ni chun,
{31:35} (Aw, bengkhontu nei lang chu maw!Ka chungthu chu ka hril zo ta a,Iengkimthawthei chun mi don raw se;Ka khingpui chun a mi hèkna thu chu,Ziek ngeiin târ lang raw se.
{31:36} Chu thu chu ka liengkoah put ka ta,Lallukhum angin khum ka tih.
{31:37} Ka kalchawi tin chu hril ka ta,Mi lien angin ama chu pan ka tih.
{31:38} "Ka ramin mi dit loa a tap khèk a,Changkuong tin mitthli'n a sip a ni chun,
{31:39} Man pe loa a tharsuokhai fa a,A sântuhai ka suknuor a lo ni chun,
{31:40} Huit nèkin hling to lem sien la,Barli nêkin hlo intak to lem raw se."Chuong ang chun Joba chun thu a khâr a.
{32:1} Joba chun fel a'n ti tlat leiin a ruolhai pathum chun an don lèt ta naw a.
{32:2} Pathien inthiem nêka Joban ama a'n thiem tlat lei chun Barakel naupa Elihu, Buz mi, Rama sûngkuoa mi chu a chungah a lung a sen hle a.
{32:3} A ruolhai pathumin Joba chu thiem naw inchang sia a thu kal thlâk ngaina an hriet si naw lei chun a lung a sen bok a.
{32:4} Anni chu a nêka upa an ni si leiin Elihu chun hril ve loin a lo insùm a nih.
{32:5} Hieng mi pathumhai hin donna ding an hriet ta nawh ti a hmuin Elihu lung chu a sen zuol a.
{32:6} Chuongchun, Buz mi Barakel naupa Elihu chun a hril ve ta a:"Kei chu naupang, nangni chu upa in na,Chu lei tak chun ka'n tìm tlat a,Ka ngaidàn ka hril naw chêu a nih.
{32:7} 'A chal chang deuin hril hai sien la,Upahàn varna thu zirtir raw se' ka ta.
{32:8} Sienkhom, hriet thiem theina petu chu,Mihriem sûnga chêng hlak thlarau, Iengkimthawthei thuok chu a nih.
{32:9} Upahai chauh an var chuong naw a,Thudik an man phà chuong bok nawh.
{32:10} Chuleiin, mi ngàithla ve unla,Ka hriet dàn hril vêng ka tih.
{32:11} In thuhai ka lo ngàithlàk zing a,Hril ding invâia in inmai lai leIn thang dànhai ka lo chîk vong a.
{32:12} Ngun takin ka ngàithlâk chêu a,Joba kal thla thei in um naw a,A thu let thla thei in um bok nawh.
{32:13} 'Eini khing ding chun a var taluo, Pathienin hril fie lem raw se'Tiin mi hril tum rok naw ro aw.
{32:14} Joba thu hin a mi la kàp ve naw a,In kal dàn ang hin don ve naw ning.
{32:15} "Tu hin don ngaina hrim hre loin,Hril ding cha dêrin in inthung a.
{32:16} Kei khomin to tokin ka nghâk ding maw?Hril ding hre loin in ngîr inzum si a.
{32:17} Kei khomin hril ding ka nei a,Ka hriethai hi ka hril ve ding a nih.
{32:18} Hril ding ka hau êm êm a,Ka sûngrilah thlarauin a mi tur a;
{32:19} A penga uoiin thar thun angin,Ka puok koi têp a ni ta hi!
{32:20} Hril suokin insukthawl ka ta,Ka hmûr phongin don vèng ka tih.
{32:21} Tu khom thlei bik nei naw ning,Tu khom inpâk der bok naw ning.
{32:22} "Mi inpâk der thiem ka ni chun,Mi Siemtuin mi la hmang vak a tih.
{33:1} "Joba, tuhin ka thu hi ngàithla la,Ka hril taphot hi inchik dap rawh.
{33:2} Ka bàu ka phong ding a na,Ka hril ding ka lei hmawrah a um.
{33:3} Lungril ngîl takin hril ka ta,Ka hril ding hi thudik vong a nih.
{33:4} Mi siemtu chu Pathien Thlarau a na,Hringna mi petu chu Iengkimthawthei a nih.
{33:5} I mi don thei phot chun mi don la,Thang khaw la, mi hmason rawh.
{33:6} Pathien hmaa chu nang ang boka,Pila inthoka làk suok ka ni ve.
{33:7} Huphurin mi ti naw la,Ka kut thlàk khom na naw nih.
{33:8} "Ka hrieta ngèi i hril takluo a,I thu hrilhai kha ka hriet chieng:
{33:9} 'Ka'n thieng a, poi ka tawk naw a,Bawsietna lakah ka fihlîm;
{33:10} Sienkhom Pathienin suolah a mi ngai a,Hmêlma enin a mi en a,
{33:11} Ka keah kol a mi'n buntir a,Ka fèna taphot a sui dap' i ti kha.
{33:12} "Sienkhom hi hi ka hril che,Hi thua hin i hril indik nawh,Thi thei mihriemhai nèkin,Pathien chu a ropui lem.
{33:13} 'Mihriem thu a donsak nawh' tiin,Ieng leia ama i'n tum am i na?
{33:14} Miin man phâk naw sien khom,Pathien chun kong hrang hrangin, Mihriem kuomah thu a hril hlak.
{33:15} Khum laizawlah zànmu,Inhnik taka a tuo rem laiin, A zàn mangah a'n lâr a,
{33:16} A na bulah a biekrùk a,Tium tlung dinghai hrillawkin,A sukthlabàr hlak a,
{33:17} A thil suol thaw inlamlèttir a,Chapona lakah vêng him a,
{33:18} Thlàna a liem ding chel kîr a,Kawlhnâma a boral nawna dingin.
{33:19} A khumah natnain a thunun a,Chawl loin a ruha'n an chip a.
{33:20} Bu dùna hrim hrim a nei naw a,Bu inhnikin a luok a suksuok a.
{33:21} A taksa a hung zùr tiel tiel a,A rù khât chauh a hung ni ta a.
{33:22} Thlàn ko tlâng a hung hnai a,Thina palaihai umna hmun chu.
{33:23} "Mi chu a'n dikzie puongtu ding,Vàntirko sângkhat lai pakhat bêk,Hrilpuitu ding um chu ni sien,
{33:24} A chungah ama chu zàngaiin,'Thi loin insuo zalèn ta ro,A'n tlanna ding ka hmu tah' ti sien,
{33:25} Naupang anga a pang dawngin,Tleirawl angin hung intuoi thar a tih.
{33:26} A tongtaina Pathienin don a ta,Hlim takin lo lawm lùt a ta,Felna hmunah hlângkâi nawk a tih.
{33:27} Chuongchun, mihai kuomah hungin,'Suolin thil indik ka sukkhawhlo a,Sienkhom ka phù anga mi thung loin,
{33:28} Ka nun varah inlèngtir dingin,Thlàna liem ding a mi san suok' Tiin hung hril a tih.
{33:29} Hieng hi Pathienin mihriem chungah,Voi hni voi thum dâm chen a thaw hlak,
{33:30} Thlàna liem ding sanhim a,Hringna vara a lèng theina dingin.
{33:31} "Chuleiin Joba, hieng thil hi inchik la,Mi ngâithla la, hril zom pei ka ti che.
{33:32} Hril ding i nei a ni chun hril la,Thiem i chang ngei ka ditpui chê leiin,I thuhai chu lo ngàithlàng ka tih.
{33:33} I nei naw chun to tokin ngâithla la,Varna thu inchûktir ka ti che."
{34:1} Elihu chun a hril zom pei a:
{34:2} "Nangni mi varhai, ka thu hi ngàithla ro,Mi thiemhai, in na mi dawpêk ro.
{34:3} Leiin thil inhnik a hriet angin,Nä khomin thu a lo thlier hlak.
{34:4} Ei ta dinga thil indik hriet thei tum inla,Thil tha chu inchûk tlàng ei tiu.
{34:5} "Joba chun, 'Poi ka tawk nawa chu,Pathienin thiem a mi'n changtir nawh.
{34:6} Ka'n dika chu khêlhlipah a mi ngài a,Poi ka tawk ve nawa chu,Dam ruol loin a thalin a mi sun' a tih.
{34:7} Dêusawna tui anga dawn mi,Joba ang hi tu am an um a?
{34:8} Thil suol thawtuhai a'n koppui a,Mi rilohai a'n thuruolpui bok a.
{34:9} 'Pathien suklawm tum dàm hi,A hlawkna a um dèr nawh' a ta.
{34:10} Nangni, lungvar neihai, ngâithla ro,Pathienin suol a thaw teu nawh,Iengkimthawtheiin a rèl suol ngai nawh.
{34:11} An thilthaw ang peiin mi a thung a,An um dàn ang peiin a thaw hlak.
{34:12} Pathienin suol a thaw ngai naw a,Iengkimthawtheiin a rèl suol ngai nawhTi tluka thudik dang a um nawh.
{34:13} Hnuoi enkoltu dingin tu'n am a ruot a?Khawvel pumpui hi tu'n am a'n koltir a?
{34:14} A thlarau a kuom tieng ko kîr a,A thuok a kuom tieng làk kîr nawk hi,A thil tum lo ni tah sienla chu,
{34:15} Hringmihai hi thi ruol vong ei ta,Pilvutah kîr nawk vong ei tih.
{34:16} "Hrietthiemna i nei chun ngâithla la, Ka hrilhai hi bengkhon rawh.
{34:17} Thudik theidatun ro a rèl ding maw?Indik le Ropui chu i mawsiet ding maw?
{34:18} Ama chu lalhai khom "Hmangna bo",Mi lienhai khom "Mi rilo ruol" titu a nih.
{34:19} Lal sûngkuohai a ditsak bîk naw a,Rethei le hausahai a thlier bîk nawh,An rêngin a kutsuok an ni si a.
{34:20} Zàn khat mitsìm tuokin an bo a,Tu kut thlàk khom ngâi dêr loin,Mi hrâthai chu làk hmangin an um hlak.
{34:21} "Mihriemhai lampui tin a en zing a,An kal pên tin a hmu fâi vong.
{34:22} A laka mi suol inbìkna dingin,Thim sä taluo hrim a um nawh.
{34:23} Pathien hmaa rorêlnaa fe dingin,Tu khom hun a ruot lawkpèk nawh.
{34:24} Tu rawn loin mi hrâthai a suksiet a,Anni hmunah mi dang a sie a.
{34:25} An thilthaw a'n chik vong a,Zàn kârin a nuoi hmang hlak.
{34:26} Mihai hmu ngeiah anni chu,An rìtlona leiin a hrem hlak,
{34:27} Ama chu pèt hmangsan a,A dànhai an poisak naw leiin.
{34:28} A na tlung khopin retheihai an suktap a,Rimsihai tap ri chu a lo hriet si a.
{34:29} Ama chu to sien tu am dem thei ding?A hmêl thup sien tu am hmu thei ding?Mi mal le hnam chunga um a nih.
{34:30} Pathien hre lo mihai rorèl a khap hlak,Mipui awktu châng an ni nawna dingin.
{34:31} "Miin hieng hin Pathien kuomah,'Thil suol ka lo thaw taa chu,Poi tawk nawk ta ngai naw ning;
{34:32} Ka hmu lo chu mi zirtîr la,Ka lo suksuol a ni khomin,Thaw nawk ta ngai naw ningah'Tiin lo hril ni tah ang sien la,
{34:33} I sim nuom tlat si naw chun,I hnìna ang charin rorêlna chu,Pathienin a hèm ding am a ni?Kei ni loin i thua innghat a nih.Chuleiin, i hriet chu hril raw leh.
{34:34} "Thil hre mihai le mi varhai,Ka thu ngâituhan hieng hin an hril a:
{34:35} 'Joba hi ieng chinchàng hre loaNuoma tong mei mei a na,A thuah varna a kop nawh' tiin.
{34:36} Mi rilo anga Joba a tong el hi,Fie fâi vong ni sien ka va ti ngei!
{34:37} A suol bàkah a hel sa bok a;Ei mithmua ngei hmusit takin,Pathien chu kut a ben khum a,A hràng khum nghek a ni hi."
{35:1} Elihu chun a hril zom pei a:
{35:2} " 'Pathien hmaah ka fel a nih' i ti hi,Thil indikah i ngai am a ni?
{35:3} Iem ka fel chu ka hlawkpui a?Thil suol lo thaw naw dâm ni lang,Iem ka ta din a tha chuong a?' i ti a.
{35:4} "Nang le i kuoma um i ruolhai hi,Keiin hang don tawl ka ti cheu.
{35:5} Vàn tieng dâk la, hang en ta,I chung daia sûmhai khi thlîr rawh.
{35:6} I suol khan Ama a tawk buoi phàk maw?I bawsiet teu khan iem Ama a tawk buoi?
{35:7} I fel kha Aman a hlawkpui duok a ni?Ieng am pèk ve thei i nei hrim hrim a?
{35:8} I rìtlona chun nang ang mihriem a tawk a,I felna chun mi danghai a tawk thei.
{35:9} "Nêksawrna hnuoia inrûmhai chun,Mi hrâthai kuta inthoka san an ngèn a.
{35:10} Nisienlakhom mi tu khomin,'Khaw la'm mi Siemtu a um,Zàna khom hlahai mi'n saktirtu,
{35:11} Hnuoilènghai nèka mi zirtir rawntu,Chunglènghai nèka vara mi siemtu chu?'Tiin an indon ngai hrim hrim nawh.
{35:12} An ko khomin a don tawl nawh,Mi rilohai lungril chapona leiin.
{35:13} Samphuol mei meia an kona chu,Pathienin a ngàisak naw a,Iengkimthawtheiin a bengkhon nawh.
{35:14} Ama chu hmu loa inhril sia,I chungthu rêl dinga i nghâk si chu,A va ngàisak naw zuol awm che de!
{35:15} Lungsena a hrem el naw lei le Rìtlona chu a poisa el naw lei sekin,
{35:16} Joban thu hmang lo a sâk suok a,Invêt angin a tong a tong a ni hi.
{36:1} Elihu chun a hril zom pei a:
{36:2} "Mi la hang dawthei met la,Pathien aiawa hril ding ka hauzie,Hang inentir ka ti che.
{36:3} Ka hrietna hi hla taka inthoka ka dong a na,Rorêlna chu mi Siemtu kutah ka sie a.
{36:4} Thu khêl ka hril nawh ti ring rawh,Hrietnaa famkim i bulah ka um hi.
{36:5} "Pathien hi thilthawthei tak a na,Tu khom a hmusit el naw a,Hrietthiemnaa hrât khawkhèng a nih.
{36:6} Mi rilohai a hlà ngai naw a,Tuorhai indik takin ro a rèlpèk hlak.
{36:7} Mi felhai a enkâi zing a,Lalthungphaah a'n thungtir a,Kumkhuoin a chawisàng hlak.
{36:8} Nisienkhom kolhai bun a,Nêksawrna hruia khit an ni chun,
{36:9} Chapo taka an bawsiet leiaTuor an nizie thu a hril hlak.
{36:10} A zilna thu a'n ngàithlàktir a,An suol sim dingin thu a pêk hlak.
{36:11} A thu awia a rong an bawl chun,Hmûingîl takin nun hmang an ta,An dam sûngin lungawi an tih.
{36:12} An ngàithlàk nuom naw ruok chun,Kawlhnâma sukbohmangin um an ta,Hrietna tlasamin thîng an tih.
{36:13} "Lungrila Pathien hre lo mihai chun,Lungsenna an khawl khawm hlak a,Khaidieta thlung an ni chàng khomin,Thangpuina hniin an khèk ngai nawh.
{36:14} Tempul nawchizora inhmang ralin,An vànglai hunah an thi a.
{36:15} Tuorhai ruok chu tuornaa inthokin,Ama chun a san suok a,Tuorna chun an nà a sukvar hlak.
{36:16} "Sietna bàua inthoka zawr suokin,Hmun thawveng le zalènah a sie che a,Fàk tha thain i dawkàn a vûr sip a.
{36:17} Tu ruok hin chu mi rilohai chana tlû,Rorêl pèkna chu i chungah a tla a,Rorêlna indikin a khit ta ché a nih.
{36:18} Lungsenna chun deusawna tieng,Zawr thlu lo ding chêin fimkhur la,Thamna tamin kei pêt naw raw se che.
{36:19} I hausakna le theina po poin,Mangangna lakah a hum ding che maw?
{36:20} Zàn hun nghâkhla naw rawh,Mihai làk hmanga an um hun a nih.
{36:21} Suola tlu lo dingin fimkhur rawh,Khawlona nuna i tlùk lùt leiin,Pathienin tuorna a hung tir a nih.
{36:22} "Pathien chu a hràtnan a'n chawisàng a,Ama ang zirtirtu tu'm an um a?
{36:23} Tuin am a lampui ding rêlpêkin,'I thaw indik nawh,' a ti thei ding?
{36:24} Mihaiin zâia an chawimawi hlak,A sinthaw ropui chu chawimawi rawh.
{36:25} Mi tinin chu chu an hmu a,Hla taka inthokin an thlîr hlak.
{36:26} Pathien hang ropuizie hi,Ei va hriet phàk naw de aw!A kum zàt sui suok ruol a ni nawh.
{36:27} "Tui mal far tin chu a hîp tung a,Tui hua thlit fîmin ruo a'n changtir a,
{36:28} Vànin ruo chu a'n sùrtir a,Mihriem chungah a sûr chur chur a.
{36:29} Sûm a'n zàm dartir dàn dàm le,Vàn a'n rùmtir dur dur dân dàm hi,Mihriem hriet phàk ruol a ni nawh.
{36:30} En ta, kawl a'n leptir dàn dàm hi,Tuifinriet mong khom a el phàk..
{36:31} Chuong ang chun hnamhai a op a,Fàk ding tam tak a pêk hlak.
{36:32} A kutin kawlphê chu a chel a,A tum tak fu dingin a dèng suok hlak.
{36:33} Vàn inrûmin a chungchàng a hril a,Ranhai chenin thlipui hung chu,An lo puong lawk hlak a nih.
{37:1} "Hi lei hin ka lung a chawmchawrok a,A'n phu zok zok el a nih.
{37:2} Pathien rawl ri chu ngàithla ta u, A bàusuok thûm dur dur el chu!
{37:3} Vàn hnuoi kipah a tir suok a,Kawl kil chen a phe zuoi zuoi a.
{37:4} Chu zoah a hung inrùm a,A rawl ropui chun a nghor vèl a,A rawl thangkhawkna hmunah,Kawl an phêttir zur zur hlak.
{37:5} Pathien rawl rî chu a mak a,Ei hriet phàk lo thil ropui a thaw hlak.
{37:6} Vûr kuomah, "Hnuoiah tla rawh" a ta,Ruo kuomah "Sûr chur chur rawh" a ti bok a,
{37:7} Chu huna chun mi tin sin a'n chawltir a,A thilthawtheizie an hrietna dingin.
{37:8} Ram sahan an riebûk an pan a,An bu zawlah an intom zing a.
{37:9} A kuoa inthokin thlipui a hung inthok a,Thli chun dei a hung phur a.
{37:10} Pathien thuokin vûr a sukkhal a,Tui cham duoi elhai chu an inkhal a.
{37:11} Sûm chu tui hù a'n pàitir a,Sûma chun kawlphe a'n zàmtir a,
{37:12} Ama thuin sûm an inziel tup tup a,Mihriem chêngna hnuoi hmun tinah,A ti taphothai chu an thaw a.
{37:13} Sûm hmangin thenkhat a hrem a,A hmangaina le ditsakna inentirin,Hnuoi chungah ruo a'n sûrtir bok a.
{37:14} "Joba, ka thu hi ngàithlain to la,Pathien thilthaw makhai hi ngàituo rawh.
{37:15} Tu hin Pathienin sûm a thunun dànhai,Kawl a'n leptir dànhai i hriet ta maw?
{37:16} Hrietna famkim neitu thilthaw mak, Sûm a'n kàngtir dànhai i hriet ta'm?
{37:17} Sim thli hrâng loa khuo inup chur lai,I zakuo tuom chin an thlan hlup hlup khan,
{37:18} Vàn chu darthlalang inling anga,Var a'n elkhaltir lei a ni khah.Chuong ang chun i thaw thei ding?
{37:19} "A kuoma hril ding i ti chu hril raw leh,Ei inthim êm leiin ei hril thiem naw a ni hi.
{37:20} Keiin hril ka tih ka ti ding am a ni?Mani insukbohmang chàk tu'm an um a?
{37:21} Thliin vàn a mût fài hnungin,Nisa var khi tu am en zing ngam ding?
{37:22} Pathien chu hmar tienga inthokin,Rangkachaka inthuomin a hung a,Mawina le ropuinain a tuom vèl.
{37:23} Iengkimthawthei chuEi hriet suok ruol a ni nawh.Thilthawtheina le indiknaah a ropui a,Felnaah a hnienghnâr a,Mi a nêksawr ve nawh.
{37:24} Chuleiin, mihaiin ama an inza a,Var intihai chu ienga khom a ngai nawh."
{38:1} Chu zoa chun LALPAN Joba chu thawngaleivira inthokin a hung don a. Hieng hin a hril a:
{38:2} "Tu am a na hrietna nei si loa,Ka thurawnhai thu ni loa sêlkaltu hi?
{38:3} Pasal takin dier kei sîng la,Thu indon ka ti che a,Chu chu i mi sàng ding a nih.
{38:4} "Hnuoi thut ka phùm lai khan,Nang khaw lai am i um a?I hriet thiem chun mi hril rawh.
{38:5} Tuin am a lienzie a'n khi a?Tuin am a'n khìna hrui a kei zam a?
{38:6} A thut chu khaw lai am a'n nghat a?A kil thut lung chu tuin am a phùm a?
{38:7} Zîng arasihaiin zâi hla rem a,Vàntirkohail hlima an khèk lai khan,Nang khawlai am i um a?
{38:8} "A sûla inthoka tuipui a tè lai khan,Tuin am kot a lo khàr khum a na?
{38:9} Sûm chu a silfèn dingin ka siem a,Thim sa takin ka tuom khum a;
{38:10} A chìm chin dinghai ka ruot a,A dangna le khàrna ding khom;
{38:11} 'Hi chen hi hung chìm thei i ta,Hi bâk hi chu phal ni naw nih,I tui fawn sànghai khomin,Hi chen chauh hi an chìm thei'Tiin ka hril a ni kha.
{38:12} "Zîng tieng nisa hung suok ding le Khawfîng khom hung chat dingin,Thu i pêk ta hlak hrim hrim am?
{38:13} Hnuoi phèk chu a kiah man a,Mi rilohai chu thin thla dingin,Thu i pêk ta hlak hrim hrim am?
{38:14} Pilpok chunga suoi nam angin,Hnuoi chu a hung inlang chieng a,Silfèn rong hrang hranga chei angin,A hmêlhmang a hung inlang hlak.
{38:15} Mi rilohai chu var pèk an ni naw a,Bân an phar a, suktliekin a um a.
{38:16} "Tuipui hnàrhai chu sirin,Lipui rilhai i fang ta hlak am?
{38:17} Thìna kotkhàr an inentir ta che?Thìna hlim kotkhàr i hmu ta hlak am?
{38:18} Hnuoi lienzie i ngaituo ta hlak am?Hienghai hi i hriet chun mi hril rawh.
{38:19} "Var chêngna in lampui i hriet am?Thim hi khaw laia chêng am a na?
{38:20} An umna hmunah thuoi thei i ti?An in lampui i hriet am a ni?
{38:21} Hre ngei i tih, i pieng ta si a,I kum khom a tam ve ta hi!
{38:22} "Vûr siekhawmnaah i lût ta hlak am?Riel siekhawmna i hmu ta hlak am?
{38:23} Buoi huna dinga ka sie khawl leIndo le inbei huna dinga ka khèk a nih.
{38:24} Var suokna lampui khaw la'm a na?Sak thli hung suokna hmun khom teh?
{38:25} "Ruopui vânawn sùr thlàkna di'n,Tuin am kor ruom a cho a?Têk tlàkna ding lam tuin am a siem?
{38:26} Tu chêng nawna thlalèr ramah,Tuin am ruo a'n sùrtir a?
{38:27} Hlobet hring intotir dingin,Ram se tawl le ràusan hmunhai,Tuin am a sukhnawng a na?
{38:28} "Ruo hin pa a nei am a ni?Daidaw hi tuin am a hring a na?
{38:29} Tu sûla inthokin am,Vûr khal a hung suok a na?Vàna inthoka zil hung tla hi,Tuin am a hring thlàk nîng a ta?
{38:30} Tui khom lung angin a chang a,Tuipui inthûk chunghai an inkhal.
{38:31} "Siruk khi i khit khawm thei am?Sizucho intlar khi i phel dar thei am?
{38:32} Arasi bawrhai khi an hun bi takah,Hung inlang dingin thuoi thei i ti?Zângkhuo khi a te hruoihai leh,I hung thuoi thei ding am a ni?
{38:33} Vànvêl inop dàn i hrieta maw?An invong dànhai chu hnuoiah,I hmang ve thei di'm a ni?
{38:34} "Sûm khi hang khêk khum rak la,Ruopui vânawn i ko thlàk thei ding?
{38:35} Têk chu a tlàkna dingah i tir thei ding?'Hi taka hin kan um' an hung ti ding?
{38:36} Tuin am lungvar le hrietthiemna a pêk?
{38:37} Tu am sûm tiem thei dinga varna nei?Tu am vàn tuibèl tong baw thei ding?
{38:38} Ieng leiin am pilvut hi inhlomin,Pil tlanghai hi an inmat thei a na?
{38:39} Keipui ta dinga fàk zongpèkin,Sakeibaknei phingtâm chawmin,
{38:40} An pûka an bok lai lehîmbuka sè ding an inchàn laiin,I enkol thei tawl ding am a ni?
{38:41} Vaàkte ruol phingtàm invâkin,Pathien koa an inchiek lai khan,Tuin am an puihai kuomah,An fàk ding a pêk tawl a na?
{39:1} "Tlânga sakèlhai intêt hun i hriet am?Zukpuiin tê a nei lai i hmu ta'm?
{39:2} Thla ieng zât am an pài i tiem am?Tê an nei hun i hriet am?
{39:3} An bok a, tê an nei a,An nauha sè a re a.
{39:4} An tèhai chu ram palailèngah,Hrât takin an hung seilien a,An puihai màksanin an fe dar a, An hung kìr nawk ta ngai nawh.
{39:5} Tuin am ram sabengtung hi,An insuo zalèn a na?A thlungna hruol tu'n am a sût?
{39:6} A tlatna di'n ram ruok ka pêk a,Sì tamna ruomah ka'n chèngtir a.
{39:7} Khawpui ri sie a ngai thei naw a,Khaltu khèk ri a hriet ngai nawh.
{39:8} A tlatna chu tlângpui dung a na,Hna hring taphot a zong hlak.
{39:9} "Ramsiel i vâi ngam thei ding?I ran bûkah a riek nuom ding?
{39:10} Changkuongah langkawn bâtin,I ta dingin lo a kei ding?
{39:11} A thâ a hrât ti lei ringotin,Ringsanah i hmang thei ding?
{39:12} I buphalhai hung la khawma,Hrizawla thak khawm dingin,I dànde thei ding am a ni?
{39:13} "Ostrikm thla zàp ri chu,Ieng angin hlimum sien khom,Kànghlâi thla chàng le hmul leh,Hang tekhi thei chì a ni nawh.
{39:14} Hnuoiah a'n tui a,Pilvutin a vur lum a,
{39:15} Miin hung sir koi an ta,Ram sain chil koi an tih,Ti hrim hrim a ngaituo nawh.
{39:16} A têhai chu a tê naw ang topin,Indoi dêr loin a soisak a,A'n rim thlawn ding le ding naw,Ieng khom a ngaituo ve nawh,
{39:17} Pathienin varna tlasamin a siem a,Hriet thiemna a pêk ve naw leiin.
{39:18} Tlân dinga thla a phar ruok chun,Sakor le a chungchuonghai a tham nawh.
{39:19} "Sakor hràtna hi i pèk a ni?A rîng hmul hi nangma chei a ni?
{39:20} Khàu anga inchawm thei dingin,Nangin hràtna thahrui i pèk a ni?A hnâr hnawt ri tiumzie dàm hi?
{39:21} A kein hnuoi a hang thài a,A thâ a hung inza zok zok a,Indona hmason dingin a suok a,
{39:22} A ti naw a, a zâm bok naw a,Kawlhnâm lakah a'n tìm nawh.
{39:23} A chunga thal bawm an ri rok rok a,Fei le thal a hung tle zuoi zuoi a.
{39:24} A kein hnuoi a thâi nasa zuol a,Tawtawrawt ri a hriet pha chun,A ngîr tok tok thei ta ngai nawh.
{39:25} Tawrawrawt ri a hriet chun,'Khai leh!' tiin hnâr a hnawt a,Ràl hla taka inthokin,Indo rim a hriet thei a,Kawmandarhai khèk ri leHawhawa an innor rihai chu.
{39:26} "Mute hi i varna leia thlà zârin,Sim tieng panin a vuong a ni?
{39:27} Vàn sânga lêng muvanlai khi,I thupêk leia vuongin,Hmun sângah bu a sep a ni?
{39:28} Rawl khoah chêngin a riek a,Lungtolawt kak kàrhai chu,A ta di'n kulpui nghet an nih.
{39:29} Chutaka inthokin fàk ding,Zongin a melkai hlak a,Hla tak tak khom a hmu thei.
{39:30} Thisenin a têhai chu a chawm a,Saruong umna photah a um hlak.
{40:1} ALPA chun Joba kuomah a hril zom pei a:
{40:2} "Mawsiet ding zongtu chun,Iengkimthawthei a la cho pei a ni?
{40:3} Joba chun LALPA chu a don a:"Ngai ta, kei tlâktlàina nei lo hin,
{40:4} Iengtin am don ka ti che a?Ka bàu ka hup el a nih.
{40:5} Voi khat ka hril taa chuh, Donna hrim ka hmu naw a,A nih, voi hni zet a ni ta lem,Ieng khom hril sap ta naw ning."
{40:6} LALPA chun thawngaleivira inthokin hieng ang hin Joba chu a hung don a:
{40:7} "Pasal takin insèrù la,Thu indon ka ti che a,Chu chu i mi don ding a nih.
{40:8} "Ka thurêlhai sukmuolphoin,Nangma thiem chang theina dingin,Thiem naw i mi'n changtir ding maw?
{40:9} Pathien bân ang bân i nei maw?A rawl angin i'n rûm ve thei maw?
{40:10} Chuong an leh insukropui la,Inzaumna le lalnaa inthuomin,Mawi takin hang inchei raw leh.
{40:11} I lungsen sip liem chu hrîk thla la,Chapo taphot en la, suktlawm tawl rawh.
{40:12} Mel rum tawl la, suktlawm la,Mi rilohai chu an ngîrhmuna inthokin,Phet thla la, sir sop neng rawh.
{40:13} An rêngin pilvutah phûm la,Thlàn sûngah an hmài tuom rawh.
{40:14} Chu pha chun i kut chang tiengin,Nang le nang i'n sanhim thei ti,Keima ngeiin hre tâng ka tih.
{40:15} Nangma ang boka ka siem,"Behemotn hi en hman ta,Bawng anga hlohna ring mi a nih.
{40:16} A kawng thà hang hràtzie le A phìng tihrol mukzie hi en rawh.
{40:17} A mei chu sidar thing ang el a na,A mal thàhai chu an inphan tuk a.
{40:18} A rùhai chu dâr tluon ang a na,A kefùhai khom thîr tluon ang a nih.
{40:19} Ka thilsiemhai lai khom hin,A mak chungchuong vè a nih,Sienkhom kei chun ka ngam thei.
{40:20} Tlângha'n a bu ding an insuo a,A vêl chu ram sahai tuolchaina a nih.
{40:21} Dûma phairuong bil kâra umin,Lotus buk hnuoiah a bok a,
{40:22} Lotus buk chun a zàr hlie a,A vêlah phahrâm a ngîr khup a.
{40:23} Tui lien sàng a ti der nawh,Jordan kuong liem zur zur khom.
{40:24} A'n ràlring lai tuin am manin,Khuopin, a hnâr verpêk thei an ta?
{41:1} "Ngakuoiin leviathano i kuoi dok zo ding?Hruolin a lei i khuop de thei ding?
{41:2} A hnârah hruihruola thlungin,A orah ngakuoiin i thil tlang thei ding?
{41:3} Ngilnei dingin a ngèn ding che?Hoihawm takin a biek ding che?
{41:4} Kumkhuoa i rongbawltu ni dingin,A remti i ring hrim hrim am?
{41:5} Vate anga vài ngamin,I naunu i'n tlàitir ngam ding?
{41:6} Sumdawnghan an hung dot ding che?An dawrah an zor i ring am?
{41:7} A vunah thal a'n bûr thei ding?A luah thal kibarin a kâp tlang ding?
{41:8} A chungah kut i thlâk vai chun,Inbei nasa hlèng in ta,Thaw nawk ta ngai naw ti nih.
{41:9} Hnè beisei chu thilthlawn a na,I hmu ruolin tlawm nghâl i tih.
{41:10} Cho ngam khopa rorum an um nawh.Ka hmaa lem chu tu am ngîr ngam ding?
{41:11} Thin nawk dinga tu am thil mi pe?Vàn hnuoia thil iengkim hi ka ta a nih.
{41:12} "A fukè, hrâtzie le pien hmang khom,Hril hmai chi hrim a ni nawh.
{41:13} Tuin am a vun thuo khok thei an ta?Tuin am a hmûrah thirbar inbûk an ta?
{41:14} Tuin am a ha tibaiuma inhuol, A bàu chu pur ngam lul an ta?
{41:15} A vun inpawthuo chu a phaw a na,
{41:16} Boruok lût thei lo khopa phûi a na,
{41:17} An inpawthuo thlap vong leiin,A karah thil a lût thei nawh.
{41:18} A hang insim chu a var phût a,A mit chu kawl angin a sen rûm a,
{41:19} A bauah meichok a suok hlut hlut a,Meisi angin an intèk uoi uoi a.
{41:20} Phairuong tawl thinga hmang a,Sa bêlpui suong hlut hlut angin,A hnârah meikhu a suok lui lui a.
{41:21} A thuokin meihol a mût ling a,A bàua inthokin meichok a suok a.
{41:22} A rîngah a hràtna a um a,A fena photah mi a sukthlabàr a.
{41:23} A taksa inhrolin a muk a,A thau innèmna lai a um nawh.
{41:24} A awmbawr lung sakhat ang chu,Bu rawtna lung anga chang a nih.
{41:25} A hung inthok suok meu chun,Pasalthahai khom an thlabàr a,A tawk hmain an tlàn se hlak.
{41:26} Kawlhnâma sàt a poisa naw a,Fei le thal zum a poisa bok nawh.
{41:27} Thîr chu bupawl angin a ngai a,Dâr chu thing hmon tah ang chauin.
{41:28} Thalin a hnot zàm naw a,Virvoma dèng lem lem chu,Bu sia dèng ang lekah a ngai.
{41:29} Hmol chu bupawl angin a ngai a,Fei khaw vungin a nui a sukza chauh.
{41:30} A phìng vun tuomtu phuhlip chu,Bel koi hàr ngei tak ang vong a na,Chirdieka a fena sùlhnu chu,Bu chìlna khawla hrùt ang a nih.
{41:31} Bêlpui intlok ang but butin,Li ril khom a suktlok but but a,Sahriek bùr thin ang elin,Tuipui khom a nok phul hlak.
{41:32} A fèna hnúhmá a êng phût a,Tuipui huom chu a vâr sur hlak.
{41:33} Ama anga titna hrim nei lo,Hnuoi chunga hin an um nawh.
{41:34} Insuklien po po a hnuoi en vong a,Insuklulinghai lal a nih."
{42:1} Chun, Joba chun LALPA chu a don a:
{42:2} "Iengkim i thaw thei ti ka hriet a,I tum chu tu khomin an dàl thei nawh.
{42:3} 'Tu am a na hrietna nei si loa,Ka remruot lo kaltu hi?' tiin i'n don a.Ni e, kei ngei hi ka ni annawm,Ka hriet lo thilhai ka lo hril a nih,Ka hriet phàk lo thil ropui takhai chu.
{42:4} Nangin, 'Mi lo ngàithla rawh,Tong ka ta, thu indon ka ti che a,Chu chu i mi sàng ding a nih' i ta.
{42:5} Nä ringotin ka lo hriet hlak che a,Tu ruok hin chu mitin ka hmu ta che;
{42:6} Chuleiin, keima hi ka'n tirdak a,Vut le pilvutah thungin ka sim"tiin.
{42:7} LALPAN Joba kuoma chuong thu a hril zo chun Teman mi Elifaz kuomah, "Ka siehlaw Joba angin ka chungchàng thu indik taka in hril naw leiin i chunga le i ruolhai pahni chunga khan ka lung a sen hle a nih.
{42:8} Chuleiin, tu hin bawngchal pasari le beram chal pasari keiin ka siehlaw Joba kuomah fe unla, in ta dingin pumraw inthawina thilhlàn chu va'n hlàn unla, ka siehlaw Joba chun tongtaipèk a ti chêu a, chu chu lo pom ka ta, in indik nawna angin in chungah thaw naw ning; ka siehlaw Joban a thaw angin ka chungchàng thu indik takin in hril nawa chu" a ta.
{42:9} Chuongchun, Teman mi Elifaz le Suha mi Bildad le Naamat mi Zofar hai chu Joba kuomah an fe a, LALPAN thu a pèk ang tak chun an thaw a, LALPA chun Joba hnîna chu a lo pom a.
{42:10} A ruolhai pathum ta dinga Joba a tongtai hnung chun LALPAN Joba chu a sukhmùingìl nawk a, a hmaa a nei lèt hni a pêk a.
{42:11} Chuongchun, a unauhai le a farnuhai po po le kha hmaa a hmêlhriet po po hai kha an hung a, a inah ruoi an kîl tlàng a; LALPAN a chunga thil tha naw a'n tlungtirna chungah an tuorpui a, an thlamuong a, mi tinin tangkaruo kesitap khat seng le rangkachak kutsebi an pèk a.
{42:12} Chuongchun, LALPAN Joba hun nuhnung tieng chu a hmasa nêka nasa lemin mal a sawm a, beram sîngkhat le sângli, sanghawngsei sângruk, bawngchal tuok sângkhat le sabengtungpui sângkhat a nei a.
{42:13} Naupa pasari le naunu pathum a nei bok a.
{42:14} A naunu upa tak hming chu Jemima a na, a pahnina chu Kezia a na, a pathumna chu Keren-Hapuka a nih.
{42:15} Joba naunuhai anga hmêl tha a ram puma chun tu khom an um nawh. Joba chun a naunuhai chu an tàhai ang bokin rochan a siempêk vong a.
{42:16} Chuong lai chun Joba chu kum za le sawmli a ni ta a, a naupahai le a tuhai khùp li chen a hmu hman a. Chuongchun, Joba chu ngal fîma damin, tar takin a thi ta a.
{42:17} (A um nawh)
