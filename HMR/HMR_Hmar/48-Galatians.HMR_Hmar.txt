{1:1} Kei Paula, mihriem tir ni lo, mihriem zâr khom ni lo, Isu Krista le mithi laia inthoka ama keithotu Pä Pathien ruot hin,
{1:2} kan kuoma unau umhai po po leh hin Galati rama kohranhai chibai kan bùk cheu.
{1:3} Pathien ei Pa le Lalpa Isu Krista kuoma inthoka lunginsietna le inremna chu in kuomah um raw se.
{1:4} Ei Pa Pathien ditzawng chu zawmin tu lai hun tha naw taka inthoka mi san suok ding le ei suolhai mi sawp faipèk dingin ama Krista ngèi chu an pe ta si a.
{1:5} Pathien kuomah ropuina chatuonin um raw se. Amen
{1:6} Krista lunginsietnaa kotu chèu kha màksana 'chanchin tha' chi dang tieng in pakai thut el hi mak ka ti a nih!
{1:7} Chanchin Tha chi dang a um naw a, nangni sukbuoi tumtuhaiin Krista Chanchin Tha an her kawi lei chauh a nih ti a chieng.
{1:8} Keini khom ni inlang, vàna inthoka hung tum vàntirko khom ni hai sien, kan hril ta sa ni lo Chanchin Tha dang hrim hrim hung hriltu chu tongsephurin um raw se.
{1:9} Ka hril ta chêu ang khan tu hin ka hril nawk chêu a nih: tu khomin Chanchin Tha in pom tah ti lo a dang an hril chêu chun chatuonin tongsephurin um mol raw se.
{1:10} Mihriem tlon lungawi am ka tum Pathien lem? An naw leh, mihriem lawm zawng hril tumin ka'n lang hrim hrim am a ni? Mihriem suklawm tum ni lang chu Krista siehlaw ni naw ning.
{1:11} Unauhai, Chanchin Tha ka hril chêu kha mihriem thu phuokfawm a ni nawh ti in hriet ka nuom.
{1:12} Mihriem kuoma inthoka ka dong a ni naw a, tu khomin an mi'n chuktir bok nawh; Isu Krista ngeiin ka kuoma a puong a ni lem.
{1:13} Juda mi fîr ka ni laia ka um dàn kha in hriet, khânga rawng taka Pathien kohran suknomnaa rawt chimit ka tum hlakzie hai kha.
{1:14} Kan thlatuhai thurosie vong chungchàngah ka ruolpui Judahai lai chu a kûl a tâia thahnem ngai bîk le chu konga Judahai laia a turû tak ka ni hlak a.
{1:15} Nisienlakhom, Pathien chun ka nu sula ka um laia inthokin a mi'n ser hrang a, a lunginsietnain a mi ko a.
{1:16} Jentêlhai lai a Chanchin Tha ka hril theina dinga a Naupa ka kuoma a hung inlârtir lai khan mi dang tu khom ka'n rawnpui nawh.
{1:17} Tirko ka ni hmaa tirko lo ni tah, Jerusalema umhai kuomah ka hang fe bok nawh. Arabia ramah ka fe nghal a, chu taka inthok chun Damaskaah ka hung kîr nawk chauh lem a nih.
{1:18} Chun, kum thum a'n voi hnungin Petera inhmelhrietpui dingin Jerusalemah ka hang fe a, a kuomah ni sawmpanga ka châm a.
{1:19} Lalpa unau Jakob ti chauh naw chu tirko dang tu khom ka'n hmupui nawh.
{1:20} Ka thu ziekhai hi a'n dik, Pathien hmaah khêl ka hril nawh.
{1:21} Chu hnung chun Suria ram le Kiliki ram ka sir a.
{1:22} Judai rama Kristaa kohranhai lem chun mi mal takin an mi la hmèl hriet tawl nawh.
{1:23} "Kha hmaa mi suknomnatu khan nuoi chimit a tum ringna thu a hril ve tah" ti mi hril ruok chu an lo hriet a.
{1:24} Keima leiin Pathien an inpâk a.
{2:1} Kum sawmpali a'n voi hnungin Barnaba leh Jerusalemah ka hang fe nawk a, Tita ka thuoi bok a.
{2:2} Pathien mi'n hriettirna leia hang fe ka ni a, Jentêlhai laia Chanchin Tha ka hril hlak thu chu an hmaa hang târ lang dingin. Ka rongbawlna chu ka sawl thlawnpui el nawna dingin hotu lien deua an hrilhai chu a fâlin ka'n hmupui tawl a.
{2:3} Ka mi thuoi Tita chu Grik mi ni sienkhom ser intan luitir an tum chuong nawh.
{2:4} Isu Kristaa zalènna ei nei enthla dinga an ni laia mi enthlatu inzep rûkhai ruok chun an suokah mi hrèn an tum a.
{2:5} Amiruokchu, Chanchin Tha thutak chu in ta dinga hum a ni tlat theina dingin mit khap kar tè khom ngîrhmun kan intawl hrim hrim nawh.
{2:6} Mi challang deua inlang (a tu khom ni hai sien ka ta dingin a danglam chuong nawh, Pathienin tu khom a en dang naw leiin), chuong mi poimawhai chun ka thuah ieng khom hril sap ding chuong an nei nawh.
{2:7} Nei nêk hmanin Peter chu Judahai laia Chanchin Tha hril sin inkoltir a ni ang bokin Jentêlhai kuoma Chanchin Tha hril sin chu ka kuoma inkoltir a nih ti an hmu a.
{2:8} Juda sertanhai laia tirko ni dinga Peter dàndetu chun sertan lo Jentêlhai laia tirko ni dingin a mi dànde a nih.
{2:9} Chuongchun, kohran bana an ngai tak Jakob hai, Peter hai le Johan hai khomin lunginsietna ka dongzie an hmuin, keinin Jentelhai lai rong bawl a, annin sertanhai lai rong bawl dingin Barnaba le kei chu inpawlna kut chang tieng an mi'n hlàn ta lem a nih.
{2:10} Anni laia mi retheihai ruok chu hre zing dingin thu an mi'n cha a, chu chu thaw kan lo tum sa hrim a ni si a.
{2:11} Chun, Peter chu Antiokeia a hung khan a thaw indik naw leiin hmaisanah ka kal a.
{2:12} Jentêlhai ser intantir tuma Jakob kuoma inthoka mi thenkhat an hung hma chun Jentêlhai lai bu a fâk hlak a. An hung tlung phing leh sertan pawlhai chu a ti leiin a'n kei tìm a, Jentelhai laka chun a'n thier fihlim ta dai a.
{2:13} Juda danghai khom chun a lêmderna chu an lo thlop a, Barnaba chen khom an lo thuoi kawi hman hiel a.
{2:14} An thil thaw dàn chu Chanchin Tha thutak leh a'n hmè nawh ti ka hmuin, an rênga hmaah hieng hin Peter chu ka hril a: "Nang Juda i na, Juda anga um loin Jentêlhai angin i hang khawsa a, chuong sà khom chun ieng leia Jentêlhai chu Juda mi anga inumtir i tum?
{2:15} Eini chu Juda mi hrima pieng ei na, 'Jentêl mi suol' an ti hlak hai ang ei ni nawh.
{2:16} Amiruokchu, miin Dàn a zawm lei ni loin Isu Krista a ring lei lemin Pathien hmaah thiem a chang thei chauh a nih ti ei hriet; Dàn zawm lei ni loa Krista ring leia Pathien hmaa thiem ei chang theina dingin eini ngei khomin Kristaa chun ringna ei innghat a nih. Dàn zawm leiin tu khom Pathien hmaah thiem an chang thei si nawh.
{2:17} Nisienlakhom, Krista ei ring leia Pathien hmaa thiem chang tum einihai hi 'Jentel mi suolhai' ang chiea ngai ei ni si chun, Kristan suol rong a bawl tìna am a ni ding? Teu lo e!
{2:18} Ka lo thiek tah Dàn bok inngîr thar nawk ka tum si chun a bawsetu ka nih ti a chieng.
{2:19} Kei chun Pathien tieng ka hring theina dingin, Dàn fe thlengin Dàn chu ka thisan tah.
{2:20} Kei chu Krista kuomah kraws-a hemde ka ni tah a, ka hring zing ta naw a, Krista chu keimaah a hring ta lem a nih. Tuta taksaa ka hring hi mi hmangai a, ka ta dinga hringna petu Pathien Naupa ringa hring ka nih.
{2:21} Pathien lunginsietna hi hnawl ka tum nawh. Dàn zawm leia thiem chang thei a ni chun Krista thìna hi a thlawn el nîng a tih" tiin.
{3:1} Aw, Galati mi invêthai, tuin am a dawi vêt chêu a na? Mita in hmu ve ang khopa chiengin Isu Krista an hemde thu chu in kuomah târ lang a ni kha!
{3:2} Nangnia inthokin thil pakhat char hriet ka nuom: Thlarau in dong kha Dàn in zawm lei am Chanchin Tha in hrieta in ring tâk lei?
{3:3} Hieng lawm hin in lo invêt el a ni maw? Thlaraua tan ta siin tisa thilah in tawp el ding a ni?
{3:4} In thil tuor zozai kha iengmalo angin in tuor thlawn el ding a ni?
{3:5} Pathienin Thlarau a pèk chêu le nangni laia thil mak a thawhai kha Dàn in zawm leia a thaw a ni, an naw leh in thu hriet chu in ring tâk lei?
{3:6} Abraham chun Pathien a ring a, thiemchanga pom a ni tah ti ang kha a ni lem.
{3:7} Abraham nau indik takhai chu ringtuhai hi an nih ti hre ro.
{3:8} Lekha Thu chun Jentêlhai khom ringna leiin Pathienin thiem a la'n changtir ding a hmu lawk a, chuongchun Abraham kuomah, "Nangmaah hnam tin malsawmin um an tih" tiin Chanchin Tha chu a lo hril dai tah a nih.
{3:9} Chuongchun, ringtu Abrahamin a ring anga ring ve taphotin malsawmna chu an dong tah a nih.
{3:10} Dàn zawm ringota innghathai chu tongsephur hnuoia um vong an nih; "Dàn lekhabua chuong po po zawma an thaw vong naw chun tongsephur an nih" ti ziek a ni si a.
{3:11} "Ringna leia thiem chang chu hring a tih" ti a ni si leiin, Dàn zawm leiin tu khom Pathien hmaah thiem chang zo an um nawh ti a chieng.
{3:12} Dàn chun, "Thupêk zawm kimtu chu hring a tih" a ti a, ringna a hril sa ve nawh.
{3:13} 'Thinga hemde chu tongsephur a nih" tia ziek a ni ang khan Krista chun ei ta dingin tongsie chu phurin Dàn tongsiea inthok chun a mi san suok tah a.
{3:14} Chuongchun, Pathienin Abraham mal a sawmna chu Jentêlhai kuomah Kristaa chun a hung tlung tah a, eini hin Thlarau pêk a tiem chu ringna leiin ei lo dong tah a nih.
{3:15} Unauhai, ni tina mihriem khawsak dàn entirnaa hmangin hang hril inla. Mihriemin thuthlung ei namnghet tah chu thlàk amanih belsa thei a ni nawh.
{3:16} Abraham le a chi thla kuoma chauh a nih Pathienin thu a tiem kha. Pathien Lekha thuin "chi thlahai" ti loin "i chi thla" a ti lem a ni kha, chu a chi thla chu Krista hi a nih.
{3:17} Ka hril tum chu hi hi a nih: Kum zali le sawmthum hnunga Dàn a hung um khan Pathien thuthlung chu a thiek chuong nawh, a thutiem khom a sukdanglam chuong bok nawh.
{3:18} Dàn leia rohluotu nìna chang thei a ni chun Pathien thutiema inthlung ni thei naw nih; Pathienin rohluotu nìna chu Abraham kuomah thu tiemin a pêk a ni kha.
{3:19} Chuong a ni si chun Dàn a pèkna san chu iem ni tâng a ta? Bawsietna hi ieng ang char am a nih ti suklangna dinga Abraham kuoma Chi Thlab a tiem kha a hung inlang hma poa dinga vàntirkohai hmanga palaic kuoma a pêk a nih.
{3:20} Sienkhom, palai chu mi pakhat nêka tam inkârah a ni hlak a, Pathien hlak chu pakhat chauh a ni si a.
{3:21} An leh, Dàn chun Pathien thutiem a kal am a ni? Kal lo e! Mi sukhring thei Dàn chu pêk ni sien, thiemchangna chu Dàn zawm lei ni ngei a tih.
{3:22} Nisienlakhom, Isu Krista ringna leia thutiem chu a ringtu taphot kuoma pèk a ni theina dingin, khawvel pumpui hi suol thuhnuoia intâng a ni thu Pathien Lekha thuin a hril a nih.
{3:23} Ringna thu a hung tlung hma khan chu Dàn hnuoiah ei intàng a; ringna thu puong suoka a um hma chun a mi kal khum tlat hlak.
{3:24} Ringna leia thiemchang ei ni theina dinga Krista tienga mi kei thuoitu chu Dàn a nih.
{3:25} Tu ruok hin chu ringna thu a hung tlung tàk leiin Dàn thu hnuoia kûn ei ni ta nawh.
{3:26} Krista Isu in ringna leiin in rêngin Pathien nauhai in ni tah.
{3:27} Kristaa baptisma chang taphot chu Krista chun in inthuom tah a nih.
{3:28} Juda le Jentêl, bawi le bawi lo, pasal le nuhmei a um chuong ta naw a, Isu Kristaa chun in rêngin thutiem anga rohluotu, Abraham thlahai vong in nih.
{3:29} (A um nawh)
{4:1} Ka hril chu hang sunzom pei lang. Rohluotu naupang chu ro po po khawmtu ding ni sienkhom naupang a la ni sùng chu bawi ang ela chei a ni hlak a,
{4:2} a pa hun tiem a tlung hma chu enkoltu hnuoiah a um hlak.
{4:3} Eini khom chuong ang chu ei ni ve. Naupang ei ni lai khan khawvel le thilsiemhai umphung inchûktirna pipu thurachid hnuoiah ei intàng a.
{4:4} Sienkhom, a hun bituk a hung kim meu chun Pathienin a Naupa a hung tir a, nuhmei sùla inthokin Dàn hnuoiah a hung pieng a,
{4:5} nau nîna kima a mi hlàngkai theina dingin Dàn hnuoia umhai chu a mi'n tlan suok a.
{4:6} Chuongchun, nau in ni tah leiin Pathienin a Naupa Thlarau chu ei lungrilah a hung inchèngtir a, chu Thlarau chun "Abba, Pa" tiin a ko hlak a nih.
{4:7} Chuongchun, Pathien zârin bawi ni ta loin nau in ni tah a, nau in ni leiin rohluotu in nih.
{4:8} Kha hma khan Pathien in la hriet ngai naw a, chuleiin an pienphung hrima khom pathien ni dêr lohai bawiah in intâng hlak kha.
{4:9} Tuhin chu Pathien in hung hriet tah a, an naw leh Pathien hriet in hung ni tah a, ieng leia zirtirna châu le hmangna bo tienga kìr nawk in tum hrim hrim am a na? Chuong thilhai bawia intàng nawk chu in nuom a ni?
{4:10} Ni poimaw bìk, thla poimaw bìk, hun poimaw bìk le kum poimaw bìk neiin in inser nawk ta hi!
{4:11} In ta dingin thá sèng thlawn ka'n làu a nih.
{4:12} Unauhai, keima anga um dingin ka ngèn cheu a, kei khom nangni angin ka um a, ka poi ieng khom in tawk nawh.
{4:13} In kuoma Chanchin Tha ka hung hril hmasa tak khan ka damnaw lei a nih ti in hriet a.
{4:14} Khang khop khan ka taksa buoipui ngaiin um sien khom, mi hmusit le mi chêksol loin, Pathien vàntirko le Isu Krista hung ang elin in mi lo lawm a.
{4:15} Thei ni sien chu in mithai khel suoka mi pêk hiel khom in inhuom ti ka hriet. Khang khopa mi lawm chêu kha, tu hin iem inchang an ta le?
{4:16} In kuoma thu dik ka hril leiin hmêlmaah in mi en am an ta?
{4:17} Mi dodâltuhai hin a tha tieng zawnga hung ngaisak chêu an ni naw a, anni tieng thahnem in ngai an nuom leia lâk hran an tum chêu a nih.
{4:18} A san tha uma thahnemngai hi a tha èm êm a, chu chu in kuoma ka um lai chauh khom ni loa in thaw rop dingin ka ditpui chêu.
{4:19} Ka nau dittakhai, Krista angna in nei hmâ khat chu nau hase invoiin ka'n voi nawk chêu a ni hi.
{4:20} Nangni lai uma ka rawl kí hang thlâk danglam met ka nuom ngei, ka lu in sukhâi hle si a.
{4:21} Dàn hnuoia um nuomhai, dànin iem a hril ti in hriet naw maw?
{4:22} 'Abraham chun nau pasal pahni a nei a, pakhat chu bawinu nau a na, pakhat chu thaipui nau a nih' ti a'n ziek kha.
{4:23} Bawinu nau chu mihriem pieng dàn pangngaia hung pieng a na; thaipui nau ruok chu thutiem leia hung pieng a nih.
{4:24} Hieng hi tekhinna anga ei hril a nih; chuong nu pahnihai chu thuthlung pahni inentirna an ni a, pakhat chu Sinai tlànga inthoka suok Hagar a na, a nauhai chu bawi an nih.
{4:25} Hagar chu Arabia rama Sinai tlànge inentirna a na, tu lai Jerusalem leh ang khat an nih, a sûnga chênghai leh bawi an ni tawl si a.
{4:26} Chung tieng Jerusalem ruok chu bawi a ni ve naw a, chu chu eini thlatu nu hi a nih:
{4:27} Nang ching, nau nei lo, hlim la,Nang nauhase tuor ngai lo nu,Hlim takin khêk suok rawh;Pasal nei nêkin nu ching chun,Nau a hau lem si a'f ti ziek a ni si a.
{4:28} Chuongchun, unauhai, Isak ang boka thutiem nauhai in nih.
{4:29} Mihriem pieng dàn pangngai anga piengin Thlarau thilthawtheinaa pieng chu a sukdùdà ang bok khan, tu khom hin a la ni ta pei a nih.
{4:30} Lekha Thuah ieng tin am a'n ziek kha? "Bawinu chu a naupa leh hnot suok rawh, bawinu naupa chun thaipui naupa ro chu a hluopui ding a ni nawh"g ti a ni kha.
{4:31} Chuongchun, unauhai, bawinu nau ei ni naw a, thaipui nauhai ei ni lem.
{5:1} Zalèn dingin Krista chun a mi'n suoktir tah a, chuleiin ngîr nghet unla, bawi ringkol bât nawk ta naw ro.
{5:2} Ngai ta u, kei Paula ngei hin ka hril cheu hi, ser in intantir chun Krista chu in hlawkpui dêr nawh tìna a nih.
{5:3} Sertan taphot kuomah hi hi ka hril nuom: an tan a ni chun Dànin a phût taphot khom thaw ve law law raw hai se.
{5:4} Dàn zawm leia thiemchang tumtuhai, Krista kuoma inthokin in intan fithla tah a, lunginsietna chu in tlùksan tah a nih.
{5:5} Keini ruok chun Thlarau zàra ringna leia thiemchangna chu beiseiin kan nghâk si a.
{5:6} Isu Kristaah ei um phot chun sertan amanih tan lo amanih a dang chuong nawh; hmangainaa inlang suok ringna hi a nih a poimaw tak.
{5:7} Hma in sawn that vei leh a tuin am thutak tlùksan dingin a lo zawr hmang chêu a na?
{5:8} Hi zawr hmangna hi a kotu chèua inthok a ni nawh.
{5:9} Chol tlawmtein bei hlûm tlang lien tak khom a fang suok thei ti a ni kha.
{5:10} Lalpa pakhata um tlàng ei ni leiin lungril dang in put hi kei chun ka la ring thei nawh. A chawkbuoitu chèu chun, tu khom ni sien, hrem la tuor a tih.
{5:11} Unauhai, kei hin sertan a tûl thu zirtir chêu dàm chu ni lang, ieng leiin am mi sukdùdà zing hlak an ta? Chuong chu zirtir ni lang, kraws thu kan hril khom hi dodal dêr naw ni hai.
{5:12} A chokbuoituhai chêu chun tan fithla law lawin mi tilreah insiem hai sien ka va ti de!
{5:13} Unauhai, nangni chu zalèn dinga ko in ni a, in zalenna chu tisa châkna suol thawna remchângah hmang naw unla, inhmangai tuoin rong inbawl tuo lem ro.
{5:14} 'Nangma i'n hmangai angin i vênghai khom hmangai rawh" ti thu kam khat hi in zawm chun Dàn po po in zawm vong nîng a nih.
{5:15} Ran ang ela insèchilh le inhliem ton lo dingin fimkhur ro, chuong naw chun insukram tuo hlauh rawi in tih.
{5:16} Chuleiin, ka hril chêu hi, thlarauah um unla, tisa chàkna suol chu suklawm da'l in tih.
{5:17} Tisa nuomzawng chun thlarau tieng thil a kal tlat a, Thlarau hlakin tisa tieng thil a kal tlat bok a, an inkal ton tlat leiin in thaw nuom khom in thaw thei naw hlak a nih.
{5:18} Thlarau thuoia in um ruok chun Dàn hnuoia um in ni nawh.
{5:19} Tisa mihai thaw hlak chu chieng takin inngaina suol hai, inthieng nawna hai, pawr taka chêtna hai,
{5:20} mi lem biekna hai, dawithiemna hai, innghirnghona hai, inthîkna hai, lungturûk insuona hai, mani hmasielna hai, inngei nawna hai, pawl hranga inkei bingna hai,
{5:21} inhnarna hai, zu rui chìng hai, risiea inrui pawr chîng hai le chuong ang thil thaw hlak mihai chu an nih. Chuong ang mihai chun Pathien ram hluo top naw ni hai ti ka hril tah chêu ang khan ka hril non nawk chêu a nih.
{5:22} Thlarau râ ruok chu hmangaina dàm, lawmna dâm, inremna dàm, dawtheina dâm, ngilneina dàm, thatna dâm, ringumna dàm,
{5:23} zaidamna dàm le insûm theina hai dàm hi a nih. Chuong ang kal zawng chu Dàn a um nawh.
{5:24} Isu Kristaa umhai chun tisa châkna le nuomna hai an hemde tah a nih.
{5:25} Thlaraua hring ei ni ta chun Thlarau thuoi ang peiin um ei tiu.
{5:26} Inngaihlu loin, incho tuo loin, inthîk tuo bok nawng ei tiu.
{6:1} Unauhai, miin suol a thaw lai in phawk pal chun, nangni thlarau mihai chun chu mi chu indoi takin tungding nawk tum hlak ro. Nangni khom invêng tha seng ro, thlèmna tuok ve hlauh rawi in tih.
{6:2} In phurrikhai insawk tuo hlak ro, chuongchun Krista dàn in zawm nîng a tih.
{6:3} Ieng khom ni bar si loa mi lien tak nia inngai chun ama a'n hlêm fawm a nih.
{6:4} Mi tinin mani thilthaw inen fie lem sien, mi dang leh inkhì naw sien, in thaw tawk peiah lawmna ding nei thei in tih.
{6:5} Mi tinin mani phur seng ei phur ding a nih.
{6:6} Zirtirna thu dongtu chun a zirtirtu chu thil tha a nei ang ang pe ve raw se.
{6:7} Hlêmin um naw ro. Pathien chu nuisaw chî a ni nawh. Mi tinin a tù ang char a sîk hlak.
{6:8} Mani tisa châkna suklawmna dinga suol tùtú chun sietna sîk a ta; Thlarau lawmna tieng chi tùtú ruok chun Thlarau tienga chatuon hringna sîk a tih.
{6:9} Thil tha thaw hi nghok nawng ei tiu, ei inthlàdà naw chun a hun takah ei la sìk ding a ni si a.
{6:10} Chuongchun, remchang ei hmu taphotah mi tin kuomah thil tha thaw inla, ringnaa ei sùnghai chunga lem chu uor nawkzuolin thawng ei tiu.
{6:11} En ta u, hawrop inhrol phura ziek hi keia kut ziek ngei a ni hi.
{6:12} Tisa tienga a langa insukmawi tumhai chun Krista kraws leia sukdùdàna an tuor ding chu pumpelna dingin ser intan luitir chêu an tum a.
{6:13} Sertanhai khom hin Dàn chu an zawm kim bìk chuong nawh. In taksaa inchikna um chu an uongpui theina dingin ser intantir chêu an tum a ni kha.
{6:14} Kei ruok chun ei Lalpa Isu Krista kraws chauh naw chu uongpui ding hrim ka nei nawh. Chu kraws-ah chun ka lakah khawvel hi hemde a ni tah a, kei khom khawvel lakah hemde ka ni tah.
{6:15} Miin ser a tan le tan nawin thû a phur nawh, siemtharna hi a poimaw tak chu a nih.
{6:16} Hi thu zawmtu po po chungah inremna le zangaina tlung raw se, Pathien mi Israelhai chunga khom.
{6:17} A tawp taka chun, ka taksaa hin Krista inchikna ka put ta si leiin tuta inthok chu tu khomin mi sukbuoi ta naw raw hai se.
{6:18} Unauhai, ei Lalpa Isu Krista lungsietna chu in kuomah um raw se. Amen
