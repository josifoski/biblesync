{1:1} Pethuel naupa Joel kuoma LALPA thu hung tlung chu:
{1:2} Upahai, lo ngaithla unla,A rama chênghai po poin,In nà lo daw seng ro khai.In pi le puhai huna khom,Hieng hi a tlung ta hlak am?
{1:3} Chu thu chu in nauhai hril unla,In nauhan an nauhai hril hai sien,Suon tinin inhril sawng pei raw hai se.
{1:4} ​Khàu hon fàk mahlahai chu,Khàuthikthiin an fàk a,Khàuthikthi fâk mahlahai chu,Tuktulungin an fàk a,Tuktulung fàk mahlahai chu,Thil ngêina an fàk zo a.
{1:5} Zu ruihai, tho unla, tap ro!Uoiin dawntuhai, tap khêk ro,In uoiin thar chu tà ro,Dawn ding in nei ta si nawh.
{1:6} Ka ram hung rûntu hnam chu,An hrâtin an tam hle a,Sakeibaknei ha ang an nei a,Keipui ngho ang ngho an nei bok.
{1:7} Ka grêp huonhai an chìl siet a,Ka theichang bil an suksiet a,A kâuhai an hmal thlâk a,A zârhai a hung rop zo tah.
{1:8} Nunghàkin a pasal huol lai,A sùn angin nangni khomin,Saiip silin tap ve ro.
{1:9} LALPA ina inhlàn ding,Bu le uoiin a um ta nawh;LALPA hmaa rongbawltu,Thiempuhai lung an vai zo.
{1:10} Lohai an suksiet vong a,Hnuoi inhilin a châr bor a,Buhai an hung rop vong a,Uoiin thar a kang chat a,Oliv hriek a suok ta nawh.
{1:11} Loneitu le grêp chìngtuhai,Beidong takin tap khêk ro.In huit le barli bilhai tà ro,Sìk ding hrim in nei ta nawh.
{1:12} Grêp kûng a vuoi zo ta a,Theibufai hai, tûm thing hai,Epul thei le thing hrim hrim khom,A rêngin an tawl zo a,Hringmi lunglawmnahai chu,An lo vuoi hmang zo ta si.
{1:13} Thiempuhai, saiip silin sûn ro,Maichâma rongbawltuhai, tap khêk ro.Pathien hmaa rongbawltuhai,Saiip silin hung unla,Zànkawvârin zâl thlep ro,In Pathien ina inhlàn dingBu le uoiin a um ta si nawh..
{1:14} ​Bu ngheiin umni khâm unla,Inkhawmpui lien buotsai unla,LALPA Pathien ina hung dingin,Upahai le a rama chênghai po po,An rêngin inchà khawm unla,LALPA chu koin khêk suok ro.
{1:15} Chu ni chu a chung a pik ie!LALPA ni chu a hnâi ta si a;Iengkimthawthei chun sietna,A hung intlungtir ding a nih.
{1:16} Ei mithmu ngèiah bu le bâl,Làk hmangpèkin ei um a,Ei Pathien ina ei hlimna leEi lawmnahai a chuoi zo tah.
{1:17} Hnuoia thlài chî a tawl zo a,Bupanghai khom a tiek zo a,Bu in khom a tlu ram zo a,Bu hlek tê khom a um ta nawh.
{1:18} Tlatna hmun hring invâiin,Beidongin bawng ruol an inbu a,Beram ruol an hril a hai.
{1:19} Aw LALPA, nang ka ko che,Meiin ram hring a lem zo a,Rama thing khom a kàng zo tah.
{1:20} Ramsahai khom nangma ngaiin,An inthuok hlop hlop a nih;Tui hnàr po po a kang zo a,Ran tlatna hmun hring po po khom,Meiin a kàng ram zo tah.
{2:1} In inràlring theina dingin,Zion-ah tawtawrawt mût unla,Ka tlâng thienghlima chun mût ro.LALPA ni chu a tlung mèk a,Hnai tea um a ni ta a,A ram mi po po inthin raw se.
{2:2} Chu ni chu pikin zîng a ta,Sûm inthimin bawm khum a tih.Khaw varin tlâng a tuom angin,Kha hmaa in la hmu ngai lo,Sipaib honpui hung thlahai chun,A ram phêkin hung tuom an ta,Chuong ang chu a hnung khomin,Hmu nawk ni ta ngai naw nih.
{2:3} Meiin ram a kàng hmang angin,An hma zawn fa zo pei an ta,An liem hnunga an hnùhmà chu,Ringmu angin kol vung a tih.An tlung hma chun a ram chu,Eden huon ang el nîng a ta,An pèl hnung ruok chun ram chu,Thlalèr ram fil ang nîng a ta,Ieng khom hlà nei naw ni hai.
{2:4} Sakor angin an inlang a,Sakor chungchuong angin an tlàn a.
{2:5} Tawlailir anga thûm chur churin,Tlâng sîpah an kat sup sup a,Bupawl kâng intêk ang el le,Indo dinga sipai tam tak,Inpuocha mup mup ang an nih.
{2:6} Mihan an hmuin an thlaphàng a,Mi tin hmêl a dâng hlawp hlawp a.
{2:7} Râl hrât angin hma an nor a,Sipai angin bangah an lawn a.Mani zawn seng an pan a,Tu khom a pêt buoi an um nawh.
{2:8} Tu khom innêk buoi loin,Ngîl takin hma an pan a,Râl dâihai an nêr thleng a,Pêt hmang tu khom an um nawh.
{2:9} Khawpuiah an tlàn lùt a,Kul bang hrûlah an tlàn a.Mi inah an lawn kai a,Rûkrù angin tukverah an lût.
{2:10} An fèna tieng taphotah,Hnuoi inhnîngin vàn a'n thin a,Nisa le thlàpa an inthim a,Arasi hrim hrim a de nawh.
{2:11} A sipai ruolhai chu thuoiin,LALPA chun thu a pêk a,Tiem sèng lo sipai a nei a,A zuitu an tam êm êm.LALPA ni chu a ropui a,A râpum êm êm bok a,Tuin am dawl zo an ta?
{2:12} "Chuong chu ni sien khom tu hin,Bu nghei le lungngaia tapin,Lungril po po leh hung kìr nawk ro'Ti hi LALPA thu suok a nih.
{2:13} In hàk lai silfèn ni loin,In lungril pot thlêr unla,LALPA in Pathien kuomah kîr ro,Ama chu lunginsietna hau,Lainatnaa sip,Lung inuoi le hmangainaa sip,Sietna intlun ding a tì khom,Inlamlèt hlak mi a ni si a.
{2:14} ​Ama chu hung ngha lètin,Lainata mal hung sawm cheuin,LALPA in Pathien ta dinga,Bu le dawn thilhlân dinghai,Hung pe nawk nawng a ti cheu ti,Tuin am hre thei a ta?
{2:15} Zion-ah tawtawrawt mût unla,Umni khâmin bu nghei unla,Inkhawmpui thienghlim ko ro.
{2:16} Mipuihai chu ko khawm unla,Inkhawmpui chu inthien unla,Upahai ko khawm unla,Nene ne lai chen khawm ko ro.Moneitun a pindan suoksan sien,Mo khom hung suok bok raw se.
{2:17} LALPA siehlaw thiempuhaiin,Tempul bathlàr le maichâm inkârah,Hieng hin tap hla inzawt raw se:"Aw LALPA, i mihai hi hum la,Hnam dang nuizatbûr le bieksisawah,I rochan hnam hi phal lul naw rawh.Ieng leiin am hnam danghaiin,"Khaw lam an Pathien chu teh!" An mi tìkhum ding a na? tiin.
{2:18} LALPAN a ram chu invoi a ta,A mihai chu lunginsiet a tih.
{2:19} Hieng hin LALPAN don a tih: "Bu le uoiin le hriek thar,In tlai hlè khop pêng ka ti cheu;Hnam danghai nuizatbûrah,Siem ta ngai nawng ka ti cheu.
{2:20} "Hmar tienga in dorâlhai chu,Hla takah hnot hmang ka ta,Ram tawl le filah hnot lût ka ta,A hmasa pawl Tuipui Thi ruomah,A danghai Thlang Tuipui kamah.An rim chu thu vut vut a ta,Vàn ur tung a tih" tiin.LALPAN thil ropui a thaw ngei el!
{2:21} Aw ram, ti dêr naw la,Hlimin lawm lem rawh khai,LALPAN thil ropui a thaw chieng si a.
{2:22} Aw ramsahai, ti dêr naw ro,Ran tlatna hmunhai hring nawkin,Thinghan rà thar insuong an ta,Theichang kûng le grêp hruihan,Inbawr luoiin rà insuong an tih.
{2:23} Aw Zion mihai, hlim ro,LALPA in Pathien chungah lawm ro,Favang ruoc khom a hun takah,A hung insùrtir nawk a ni hih.A hma angin favang le thâl ruo,A hun tawkin a pêk cheu hi.
{2:24} ​Hrizawlah bu vûm thûr a ta,Uoiin le hriek khurhai sip liem a tih.
{2:25} "Nangni laia ka sipai hung tir,Khàu honpui le khàuthikthihai,Tuktulung le thil ngêhaiin,An fâk siet zàt hù po po kha,A kum tèlin rul ka ti cheu.
{2:26} Fàk ding hauin tlai in ta,Thil mak thawpêk hlaktu cheu,LALPA in Pathien hming chu,Inpâkin chawimawi tàng in ta,Ka mihai muolpho ta ngai naw nihai.
{2:27} Israelhai lai ka um ti leLALPA in Pathien chu ka nizie,Tu khom dang an um nawzie,Chu pha chun hre tâng in ta,Ka mihai chu sukmuolphoinUm tah ngai hrim hrim naw nih.
{2:28} Chu hnunga chun keimain,Ka mihai po po chungah,Ka Thlarau buok khum ka ta,In naunuhai le naupahaiin,Ka thu dongin hril an ta,Upahan mangah mang an ta,Tlangvàlhan inlàrna hmûng an tih.
{2:29} Ka bawinu le bawipa chunga khom,Chu ni chun ka Thlarau buok ka tih.
{2:30} Chung tieng vànah thilmakhai,Hnuoi chungah thisen le mei,Meikhu intûr ngul el hai chu,Ka hung inlangtir ding a nih.
{2:31} LALPA ni ropui tak lePangzatum tak tlung hmain,Nisa chu thimah inchang a ta,Thla khom thisenah inchang a tih.
{2:32} LALPA hming lam taphot chu,Sandamin um an tih;LALPAN a lo hril tah ang khan,Zion tlâng le Jerusalema,Dam khaw suokhai laia mi,LALPA kohai chu him an tih.
{3:1} "Chuong nihai le chu huna chun,Judai ram le Jerusalem vangneina chu,Ka tungding nawk ding a nih.
{3:2} Jehosafat Ruoma chun,Hnam tinhai ko khawm ka ta,Ka rochan, ka mi Israelhai,Hnam tin laia hnot dartu le,Ka ram sem dartu hnamhai chu,An chungthu la rêl ka tih.
{3:3} Thum vawrin ka mihai an insem a,Pasaltehai chu nawchi manah an zor a,Nuhmeitehai chu an dawn ding,Uoiin inchawkna manah an zor bok.
{3:4} "Aw nangni Tura le Sidon le Filistin ram biel po pohai, ieng leia hienga in mi khing am a na? Ka thilthawhai kha mi thungrul in tum am a ni? Mi thungrul in tum a ni chun ka chunga in thaw ang char chu inrang takin in lu chungah bun lêt ka tih.
{3:5} Ka tangkaruo hai, ka rangkachak hai le ka rohlu tam takhai chu lain in tempulah in hlù lùt a.
{3:6} Judai rama mihai le Jerusalem mihai chu an rama inthoka hla taka an inson hmang theina dingin Grik mihai kuomah in zor bok a.
{3:7} "Ngai ro, in zorna hmuna inthok khan anni chu hung chok tho ka ta, in thilthaw chu in lu chungah hung bun lêt an tih.
{3:8} In naunu le naupahai chu Juda mihai kuomah zor ka ta, anni chun kawl kila um Sabed mihai kuomah zor sawng an tih" ti hi LALPA kam suok thu chu a nih.
{3:9} Hi thu hi hnamhai lai puong ro:Indo dingin in buotsai ro!Pasalthahai kha chok tho ro! Râl do thei chin hung hnai unla,Hma tieng norin bei ro!
{3:10} In lo keina làngkumhai kha,Kawlhnâma hmang di'n sut unla,Thei kàu tanna chemkuoi kha,Feia hmang dingin sut ro. Mi hrât naw khomin, "Takchapa!Ka hrât a nih" ti raw hai se.
{3:11} Nangni a sè vèla hnam po pohai,Inhmaw takin hung tlàn unla,Chu taka chun pung khawm ro.Aw LALPA, i pasaltha ruolhai chu,Hung tir thla tawl tah raw khai!
{3:12} Hnamhai inrâlring hai sien,Jehosafat Ruom pan raw hai se;Chu taka chun inthung ka ta,Hnamhai chungthu chu rêl ka tih.
{3:13} An suolna a râpthlâk êm a,In kawitehai kha vilik ro,Bu sîk dingin a hmin tah.Grêp sawr khura sir sawr angin,A kuong sipin sir sawr ro,Uoiin bèla liem zur zur khopin.
{3:14} Mipui an pungkhawm luoi luoi,Rorêlna ding ruoma chun;LALPA ni chu a tlung hnai tah,Rorêlna ding ruoma chun.
{3:15} Ni le thla inthim a ta,Arasi khom de ta naw nih.
{3:16} LALPA chu Zion-a inthokin,Hung inrûm dur dur a ta,Jerusalema inthokin,Vàn inrum angin inrûm a ta,Hnuoi le vàn inthin a tih.A mihai ta ding ruok chun,LALPA chu an inhumhimna,Israel thlahai kulpui nîng a tih.Pathien mihai ta dinga malsawmna
{3:17} Chu ni a hung tlung pha chun,Kei, LALPA in Pathien ngei hi,Ka tlâng thienghlim Zion-ah,Ka chêng ti hre tâng in tih.Jerusalem chu thienghlim a ta,Hnam danghan rûn ta ngai naw nih.
{3:18} "Chu nia chun tlânghaiin,Uoiin thar insuong an ta,Muol tina chun nene tui,Hung put thla huou huou a ta;Ruom tinah tui luong a tih.LALPA ina inthokin,Tui hnàr inchik suok a ta,Sitim ruom chawm hnawng a tih.
{3:19} Judahai chungah nunrawnga,Poi tawk lo thisen an insuo leiin,Aigupta chu ram vong a ta,Edom chu thlalêrah inchang a tih.
{3:20} Judai ram chu hluo kumkhuong an ta,Suon a'nthoka suon nawk peiin,Jerusalem chu hluo tâng an tih.
{3:21} An thisen phuba lâng ka ta,Thil suol thawhai chu hlà naw ning,LALPA chu Ziona chêng a ni si!
