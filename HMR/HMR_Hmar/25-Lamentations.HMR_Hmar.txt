{1:1} Kháng khopa khawpui lùn kha,
{1:2} Biengah mitthli luong zoi zoiin,Zànah a tap tlok tlok a;A ngaizawnghai tu el khom,Thlamuongtu an um ta nawh.A ruolhaiin lêm ang derin,Dorâl an lo inchang zo tah.
{1:3} Salah an intâng, Juda mihai,Hrem le sor inrim an tuor;Hnam danghai lai khawsain,Sawl damna hrim an hmu nawh.Anni hnottuhan nangchîngin,An beidong lai an hnaw chèp.
{1:4} Zion lampui a thing zo a,Kût hmanga hung an um ta nawh.A kotkhàrhai chu ram zoin,A thiempuhai an tap inrùm.A nunghâkhai an beidong a,A lairil a na vong vong.
{1:5} A dotuha'n an op khum a,Hmêlmahaiin nunkhuo an phâm;A suol nasa êm leiin,LALPAN a'n tuortir ta si.A nauhai chu hmêlmahaiin,Salah manin an thuoi hmang.
{1:6} Zion naunu mawina chu,Puon ang a lo chul zo tah.A hotuhai khom tlatna bo,Sazuk ang an hung ni tah.A hnottuhai hmaa chun,Zoi nengin an tlânsie a.
{1:7} Rinum tuora an vài lai chun,A ropui lai nihai kha,Jerusalem chun a hriet suok a.Hmêlman an hung lâk lai khan,Santu tu khom a nei nawh.A chan siet chu hmêlmahan,Hmuin an diriem hle a.
{1:8} A suol nasat êm leiin,Jerusalem khawpui chun,Tirdakum a kâi zo tah;Ama ngaisângtuhaiin,Saruoka an hang hmu chun,An endong ta êm êm a;Mi hmêl khom hmu ngam loin,Naw tieng nghain a'n rûm a.
{1:9} A tirdakumnahai chu,A puonbilah a kai luoi a,Thup nachang a hriet ta nawh.A tlawm dàn a râpthlàk a,Hnèmtu tu khom an um nawh. "En ta, LALPA, ka tuorna hi,Hmêlmahai an dingchang ta si!"
{1:10} A rosum nei po pohai chu,Hmêlmahaiin an rok a,I mihai pungkhawmnaa,An thang i phal ngai naw hlak,Pathien ringnawtuhai kha,I hmun thienghlima an lût lai,Mit ngeiin a thlir vong vong.
{1:11} A mihan inrûm pumin,Fàk le dawn ding an zong a,An hring theina ngaituoin,An rosumhan bu an thleng."Mi zuk en ta, aw LALPA,Mi hmusit ka kai tah hi!"
{1:12} Nangni inlon invàkhai,Iengma loah in ngai maw?Ngha vêlin en chieng unla,Hremna ka chunga hung tlung,Ka tuor nêka nasa lem hi,A um hlak hrim am a ni,A lungsen inling ni aLALPA mi hremna tluk hi?
{1:13} Ka rù sùng hlieutu dingin,Vàna inthok mei a hung thlàk.Ka awkna di'n châng a kam a,A letlingin a mi khài a.Inrieng taka mi màksanin,Sùnni thlàkin thi hmun ka suol.
{1:14} Ka suolnahai chu her thlopin,Ka ringkol dingin a siem a;Ka rîngah a hung innghat a,LALPAN ka thâ a sukchàu a,Ka do zo lo dinghai kutah,Ama chun a mi'n hlàn ta si.
{1:15} Kan pasalthahai po hlak chu,LALPAN a hnawl hmang vong a;Kan vàl ruol rawt chimit dingin,Mi beitu ding râl a hung tir.Sawrkhura grêp sir sawr angin,Juda nunghàk thienglâmhai chu,LALPAN dù tawkin a sir sawr.
{1:16} Chu lei chun a nih ka tap,Ka mitthli a hul thei nawh.Hnèma mi sukhartu ding,Ka hnaiah mi an um nawh.Ka nauhai an va'n rieng ngei,Hmêlman an chungdel ta si!
{1:17} Zion chun bân a phar a,Sienkhom hnêmtu an um nawh.Jakob chu a vêla chênghaiLALPAN a'n hmèlmàktir si.An ta di'n Jerusalem chu,Tirdakum a lo chang tah.
{1:18} LALPA chu a'n dik vei leh,A lakah ka lo hel ta si a;Mi po pohai en ta u,Ka hang tuor nasat dàn hi!Ka nunghàk tlangvàlhai hlak,Salah an intàng zo tah!
{1:19} Ka'n thloppuihai ka ko a,Sienkhom an mi'n phatsan tah.An hringna san him tuma,Fàk ding bu an zong laiin,Ka thiempuhai le upahai hlak,Tuolah an tlu hlum zo tah.
{1:20} Ka beidong dàn êm êm hi,Aw LALPA mi zuk en ta!Ka sûng a sa huoi huoi a,Ka lung a zing êm êm bok;Ka hel hmang lei vong a nih.Lusûnna sukpungtu di'n,Tuolah kawlhnâm a hrâng a,In sûngah hripui a'n lèng.
{1:21} Mihan ka'n rûm ri an hriet,Sienkhom hnêmtu an um nawh.Ka hmêlmahai po poin,Ka beidongzie an hriet a,I thilthaw an lawm a nih.Keima ang an hung ni hun,I tiem chu intlungtir rawh.
{1:22} An rîtlona po po chu,I hmaah hung inlang sien,Ka bawsietnahai leia,Ka chunga i thaw ang hin, An chunga khom thaw ve rawh.Ka'n rûmna zozai lei hin,Ka lung a chàu zo ta si.
{2:1} LALPAN Zion naunu chu,A lungsenna sùmpuiin,A hung inkhum ta mup el!Vàna inthokin hnuoiah,Israel ropuina a pei thlàk;A lungsen sosàng ni chun,A ke nghatsan a hriet fûk nawh.
{2:2} Judai ram khuo po po chu,Lunginsietna nei dêr loin,LALPAN a lem zo vong a,Juda Naunu kulpuihai chu,Lungsenin a sukchim a.An ram le an hotuhai chu,Hnuoi phìtin a suktlawm tawl.
{2:3} Israel kî po po khom,Lungsenin a tan bong a.Hmêlmahai an hung hnaiin,Anni chu a san nuom nawh.A vêl kàng vong hlak mei angin,A lungsenna chu Jakob chungah,A hung chok tah puot puot a.
{2:4} Hmêlma angin thalngul a kuoi,A kut chang tiengin a tin zing;A enchim lohai po po khom,Hmêlma angin a that vong a,Zion naunu puon in chungah,A lungsenna mei a bun thlâk.
{2:5} LALPA chun hmêlma angin,Israelhai a lem zo a,An kul le an lal inhai,Sukchimin a suksiet a,Juda Naunu ta dingin,Lusun tapna a sukpung.
{2:6} Huona bùkthlâm ang elin,An tempul a sukchim a,Intuokna Puon in suksein,A kût le chawlnihai khom,Zion a'n theinghiltir a,Lal le thiempuhai khom chu,A lungsenin a hnawl vong.
{2:7} LALPAN a maichàm hnawlin,A biekbûk a ràusan a.A kul banghai inthiektirin,Hmêlma kutah a pêk a;Hlima kût an hmangnaah,Hmêlma rì a so veng vung.
{2:8} Zion Naunu kulpui chu,LALPAN sukchim a tum a,Suksiet chin ding a'n khi a,A kut thlàk a na ngei el!Kul chung zawl le banghaiin,An siet tuok chu an sûn a,A ruolin an chim thla rem rum.
{2:9} A kotkhàrhai a tlu zap a,A kalna tluon a bong rem rum.Lal le an mi lienhai chu,Hnam dang salah an intàng. Dànhai an nei ta naw a,LALPA inhriettirna khom,Thiempuhan an dong ta nawh.
{2:10} Zion Naunu upa ruol chu,To toka saiip silin,Hnuoiah an inthung biel a,Luah pilvut an inphul a.Jerusalem nunghàkhai chu,Bawka hnuoi sikin an kùn.
{2:11} Ka tapna'n ka mit a'n vai zo,Ka sûngril a sa huoi huoi a;Ka mihai siet tuok lai thlîr a,Naupanghai le nautesenhai,Chaua kotthlêra an thidang lai,Ka hmuin ka lainat êm êm a,Ka thlarau a'n chek dar vong.
{2:12} "Khaw la'm bei le uoiin teh?"Tiin an nuhai an indon a;Hliem tuor thisûk baw angin,Kotthlèrah an tlep thla a,An nuhai àngsûng ngêiah,An nun a chat thla riei riei.
{2:13} I ta di'n iem hril ka ta?Ieng le'm ka têkhi ding che,Aw Jerusalem Naunu?Ka hnèm theina ding chein,Ieng am ka'n chansin ding che,Aw Zion Naunu thienglâm?I hliemna inthûkzie hi,Tuipui li ril ang a na,Tu'n am a sukdam ding che?
{2:14} I zawlneihan inlàrna,Tlâktlai dèr lo an hmu a,I suolna tar lang lem hai sien,Saltàng pumpel thei i na,Sienkhom khêl le inhlemna thu,An inba lem tlat si che kha.
{2:15} A fe pêl taphot chein,An kut an ben khum che a,Jerusalem Naunu chu,Nuisawa lu thin khumin,"Hi khawpui hi an naw maw,Hnuoia khaw mawi famkim leHlimna khuoa an hril chu?"Tiin an ti-el hlak che.
{2:16} I hmêlmahai po poin,An bau an phong khum che a,Nuisaw le hâ rawt khumin,"Ei lem zo dêr an ta hi!Hi ni ngei hi an naw maw,Ei lo Tlumte thlîr hlak kha?Damin ei tong an ta hi!" an tih.
{2:17} LALPAN a tum a thaw a,A thu chu a hlen zo tah,Tiena a puong tah angin.Lungsietna nei dêr loin,Aman a kei thlàk che a;Hmêlma a'n uongkhumtir che,I dohai ki a chawisàng.
{2:18} Aw Zion Naunu kulpui,aLungrilin LALPA ko khêk ro,In mitthli sùn le zànin,Vadung angin luong raw se.Chawl loin tap zing unla,In mit insîm naw raw se.
{2:19} Zàn vèng intana inthokin,Tho unla, khêk tan ve ro;LALPA hmaah in lungril,Tui angin bun suok unla,In nauhai hringna ta di'n,LALPA hmaah bân phar ro,Kotthlêr tontir taphotah,Phingtâmin an tlep thla hi.
{2:20} LALPA en la, dawn ve rawh!Hieng ang hrim hrim hin mi dang,I soisak hlak am a ni?Nuhaiin an rìla rà,An nau duot ngawi ngawi laihai,An fâk el ding am a ni?Thiempu le zawlnei chen khom,LALPA hmun thienghlim ngeiah,Thatin an um el ding maw?
{2:21} Naupang le a tar a zûr,Kotthlêr pilvut lai an tlu a,Ka nunghàk tlangvàlhai chu,Kawlhnâmin an sàt thlûk a,I lungsen ni'n i that a,Lainatna hrim nei loin,A sàmin i sàm tawl kha!
{2:22} Kûta i ko khawm angin,Sîr tina min huol dingin,Ka ràpzawnghai i ko khawm.LALPA lungsenna ni chun,Hima tlân suok an um nawh;Ka mi duot le keitleihai,Hmêlman an rawt ram zo tah.
{3:1} A lungsenna hmoltum hnuoia,A'n tuortir dàn hmutu ka nih.
{3:2} Ama chun vara inthokin,Thimah a mi hnot lùt a.
{3:3} Ka chungah sùnnithlâkin,A kut a thlâk ngat ngat a.
{3:4} Ka taksa le ka vunhai khom,A suktawm zo vong ta a,Ka rùhai a vuok tliek a.
{3:5} Khâkna le harsatnain,Sîr tinah an mi'n huol a.
{3:6} Fam lo chang daih tah angin,Thimah a mi'n chèngtir a.
{3:7} Ka tlàn suok thei nawna di'n,Dai a mi sakkhum vong a,Khaidiet rikin a mi thlung.
{3:8} Santu ding ka ko khomin,Ka hnìna a khârkhip vong.
{3:9} Lung bùmin ka lam a khâr,Ka lampui a sukping vong.
{3:10} Savom mi'n chàn ang el le,Sakeibaknei intom rùk angin,
{3:11} Lam a'nthok mi hnùk thlain,Santu nei loin a mi pot chen.
{3:12} A thalngul chu a kuoi a,Kâp dingin a mi tin a.
{3:13} A thal bawma thal ngei chun,Ka lungah a kâp tlang a.
{3:14} Ka mihai nuizatbûr kâiin,Sùnnithlâk hlâin an mi ti-el.
{3:15} Thil khâin a mi hnaw sip a,A mît ringot a mi'n bâ si.
{3:16} Lungah ka há tauh tlamin,Pilvut lai a mi sir ziel a;
{3:17} Muongna a mi pèk naw a,Hmûingìl umzie ka theinghil tah.
{3:18} "Ka ropuina a chuoi ta a,LALPA-a ka beiseina khom" Ka ti hlol el a'n tah hi!
{3:19} Ka tuorna le vâkvainahai,Mît hang khàkziehai dâm chu,Ienglai khomin ka hriet zing a,
{3:20} Ka hriet chieng nasa leiin,Ka sûngril a sukngùi hlak.
{3:21} Chuong sà chun, hi hi hrein,Beiseina ka nei nawk hlak:
{3:22} Bohmang loa ei um el hi,LALPA zàngaina lei a na,A lungsietna a tlol ngai nawh.
{3:23} A thar pei hlak, tûk tinin,A ringumna a ropui si.
{3:24} "Ka chanpuol LALPA a na,Ama chu nghâk zing ka tih"Tiin ka'n hnèm hlak a nih.
{3:25} Amaa beiseina neitu,Ama nghâktu ta dingin,LALPA chu a tha a nih.
{3:26} A sandamna beisei a,To zinga nghàk hi a tha.
{3:27} Tleirawl laia inthununnaRingkol bàt hi a tha a nih.
{3:28} LALPAN a'n bâttir leiin,To zingin um el raw se.
{3:29} Pilvutah hmai phum sien la,Beisei ding a la um si.
{3:30} A bieng bentu kuoma chun,Khing tieng khom dawpêk sien la,Inzaknain sip raw se.
{3:31} Mihriemhai hi kumkhuoin,LALPAN a pei thlàk ngai nawh.
{3:32} Lungngaina intlun sien khom,Lainatna a'n entir nawk hlak a,A hmangaina ropui chu,Ieng lai khom a rè ngai nawh.
{3:33} Hriem nauhai chunga tuorna,Lungngaina intlungtir hi,A nuomzawng a ni si nawh.
{3:34} Saltànghai sirdè amani dàm,
{3:35} Chunghnungtak hmaa mihriem,A chanvo hnawlpêk amani dàm,
{3:36} Mi thu sukkhawhlopèk dàm hi,LALPAN a hmu naw am a ni?
{3:37} LALPA thupèk a ni naw chun,Tu thu am hlawtling a ta?
{3:38} Sietna le thil tha tlunghai hi, Chunghnungtak baua inthokaSuok vong a ni naw am a ni?
{3:39} Suol leia hremna tuor hi,Hringmi tu'm soisel thei ding?
{3:40} Ei lam hrawhai bi chiengin,LALPA tieng kîr nawk ei tiu.
{3:41} Ei lungril le ei kuthai hi,Chung Pathien tieng phar suokin,
{3:42} "Suol thawin kan lo hel a,Nangin i mi ngaidam naw a.
{3:43} Lungsennaa inthuomin,Nangin i mi hnot thlûr a,Lungsietna nei dêr loin,Dittawkin i mi suom tawl a.
{3:44} Kan hnìna tlung thei lo di'n.Sûmin i'n tuom khum tlat a.
{3:45} Hnamhai lai mi tirdak kai,Hmunhnokah i mi siem a.
{3:46} Kan hmêlmahan dit tawkin,An bàu an mi phong khum a.
{3:47} Thlaphângna le tlâkkhurhai,Sietna le ramna kan tuor a.
{3:48} Ka mihai siet tuok leiin,Vadung tui anga tamin,Ka mitthli a luong zoi zoi.
{3:49} Ka mitthli hi chât loin,A la luong pei ding a nih,
{3:50} Vàna inthoka LALPAN,A mi zuk en hmakhat chun.
{3:51} Jerusalem nuhai chan ding,Ka hmuin ka lung a zîng.
{3:52} San boa mi hmêlmatuhan,Vate angin an mi ve a.
{3:53} A hringin khuorkhurûmah,Thi dingin an mi pei a,Lungin an mi dèng mur mur.
{3:54} Tuiin a mi chìm pil a,Thi ngei dingin kan ngai a.
{3:55} Khuorkhurûm mong a'nthokin,LALPA, i hming ka lam a,
{3:56} "Beidongin ka ko che hi,I na mi sitpêk hràm rawh"Tia ka hung hnìna chu,I mi lo ngaithlàkpêk a,
{3:57} Nang chun i mi hung hnai a,"Ti naw rawh" i hung ti kha.
{3:58} Ka chungthuah aw LALPA,Nangma i hung inrol a,Ka hringna i'n tlan suok kha.
{3:59} Ka chunga tha naw taka,An thaw dànhai i hmu a,Ka'n dikna mi humpêk rawh!
{3:60} An phuba lâk tum dàn leAn mi phier inthûk dàn khom,Nang chun i hmu vong si a.
{3:61} An mi biek sìsawnahai,An mi phierrûkna po po,Aw LALPA i hriet vong a-
{3:62} Sùnnithlâka hmêlmahan,An mi hrilsietna zozai chu.
{3:63} En ta, an thung le ngîr hi!An mi nuisawna hla naw chu,Khûkpui dang hrim an nei nawh.
{3:64} Aw LALPA, an phù ang le,An kut sinthaw ang peiin,Nangin thungrul tawl lem rawh.
{3:65} An lungril sukmawkpêk la,I tongsie phur raw hai se!
{3:66} Lungsenin hnot thlûr tawl la,Vàn hnuoia inthok hin LALPA,Anni chu sukbohmang rawh.
{4:1} Rangkachak hlîr ni hlak si kha,A tlèt dàn chu a va dul ta de!Hmun Thienghlima lunghluhai,Kotthlêrah an pei dar rui a.
{4:2} Rangkachak hlîr anga hlu,Zion naupa ditumhai kha,Bêlhemtu pil bêl ang chauh,An hung inchang zo ta ie!
{4:3} Sihal hmanin a têhai chu,Nene pèk nachang a hriet a;Ka mihai chun an hriet nawh:Thlalèr vanghawngsei angin,Lunginsietna an nei nawh.
{4:4} Dangchâr leiin nautehai lei,An dangah a kop zo a;Naupanghan bei an ngèn a,Tu khomin an pêk si nawh.
{4:5} Fàk ding tha tlàn hlakhai kha,Kotthlêrah an vàkvài a,Puon senduk sil hlakhai kha,Hmunhnok lai an intàl tah.
{4:6} Santu ding tu khom um lo,Thawk le khata bohmang thut,Sodom tuorna nêk dai khan,Ka mihai tuor a sà lem.
{4:7} Vûr le bawngnénè nêkin,An mi lienhai an ngo lem a,An tì rubi angin a sàr a,Safir lung angin an mawi.
{4:8} Tu'n chu inting nêk daiin,An inlang dum ta lem a,Kotthlêra hmu châng khomin,Hriet hrang thei an ni ta nawh.An rù vunin a tuom tawk a,Thing tawl angin an tawl hawp.
{4:9} Kawlhnâma lo thihai kha,Tàma thihai nêk daiin,An lo vangnei lem a nih.Phingtàmin an hung rop a,Lo suok fâk ding nei loin,Damten an hung zûr hlum hlak.
{4:10} Ka mihai siet tuok ni chun,Nu ngilnei takhai khomin,An hring ngei an nauhai sà,Suongin an fâk hiel el si!
{4:11} LALPAN lungsen hrîk thlain,A lung inlingna a bun suok;Zion-ah mei a'n suo a,A lungphum chen a kàng ram.
{4:12} Hmêlmahai le dotuhaiin,Jerusalem an lùt thei hrim,Hnuoia lalhaiin an ring nawh,Khawvela mi po po khomin.
{4:13} Sienkhom chu chu a hung tlung,A zawlneihai suolna lei leA thiempuhai khawhlona leiin.A sûngah mi fel thisen insuoin,Khawpui an sukporchè hlak si.
{4:14} Kotthlêra hai, mitdel angin,Inmaiin an invàk vèl a;Thisen an kai nasat leiin,Mihaiin an tirdak a,An silfèn chen khom an lo thîm a,
{4:15} "Fe hmang dai ro, tirdak kaihai,Fe hmang dai ro, mi tawk naw ro"Tiin mihan an khèk khum a.Hnamtin lai an tlân hmangnaah,"Hi hin um thei ta naw ti niu"Tiin an lo khèk khum pei.
{4:16} LALPAN a hnot dar tawl a na,A en zui zing tawl ta bok nawh;Thiempuhai a'n zà naw a,Upahai a ditsak bok nawh.
{4:17} Thangpuitu ding kan thlìrnaah,Kan mithai khom a chau zo tah;Mi san him thei lo ding nghâkin,Kulbing sâng a'nthokin kan thlìr.
{4:18} Mihan an mi sui zui zing a,Khawlaiah kan suok ngam nawh. Kan tawp a hnai, kan ni a kin,Kan tawpna ni a hung tlung tah.
{4:19} Vàna mupui vuong nêk daiin,Mi hnottuhai chu an hràt lem;Tlângahai an mi hnot pei a,Thlalêrah an mi lo inchàn.
{4:20} LALPA hriek nâl, kan bêl tak,An châng kamah a awk ta si;A rawi chun hnam dang lai khom,Um el ei tih', kan lo ti hlak kha.
{4:21} Edom le Uz rama chênghai,In lawm thei lai hin hlim ro;No chun a nang tèp ta cheu a,Inrui in ta, saruokin um in tih.
{4:22} Aw nang Zion Naunu,I hrem tuor chu la tawp a ta,Salah hrèn sawt ta naw ni che;Nang Edom Naunu ruok chu,I suol leiin hrem a che a,I rîtlona phor lang a tih.
{5:1} Kan chunga thil tlunghai hi,Aw LALPA hung hre zing rawh.En ta, kan muolphozie hi!
{5:2} Kan rochung kan ram hluohai,Hnam dangin an nei zo tah, Kan inhai khom hmêl hriet loin.
{5:3} Pa nei lo, fahra ang kan ni ta a,Kan nuhai khom hmeithai ang.
{5:4} Kan tuisik tlàn lai ngei khom,Kan inchawk hiel a ngai ta a,Thing khom kan ìnchawk a ngai.
{5:5} Mi hnottuhan an mi'n thlà nawh,Chauin sawl hle inlang khom,Kan chawl hadam thei si nawh.
{5:6} Fàk ding kan hmu theina din,Aigupta le Asuria kan bêl a.
{5:7} Kan pahan an lo thaw suol a,Anni an um ta si naw a,Keinin a maw kan tuor a nih.
{5:8} Kan chungah bawi an inlal a,An kut a'nthoka mi san suok ding,Tu khom hlak an um si nawh.
{5:9} Thlalèr ram hmun ti-umah,Kawlhnâm inlèngna hmunah,Thi huomin bu kan zong a.
{5:10} Tàm khawsik mi not leiin,Kan pang thuk angin a sa.
{5:11} Zion-ah kan nuhmeihai,Mihaiin an pawngsuol a,Judai ram khaw tinah hai,Kan nunghàkhai an pawngsuol.
{5:12} Lal nauhai hruiin an khai a,Upahai khom an inzà nawh.
{5:13} Bu rawtnaah tlangvàlhai,Bu herin an sor kawng a,Naupanghan kat tang tangin,An thing tì ding an phur a.
{5:14} Kul kotkhâr bula thung hlak,Upahai an zàm zo ta a,Tlangvàl hla sak pawl khomin,An hla sak an chawlsan tah.
{5:15} Kan hlimna a chuoi zo a,Kan làm lusunah a'n chang a.
{5:16} Kan lallukhum khum a tla a,Kan suol tlat bok si leiin,Kan chung a va pik de aw!
{5:17} Hieng lei hin kan lung a se a,Kan mithai a'n thim zo tah.
{5:18} Zion chu ràusana umin,Sihalhai tuolchaina a'n chang tah.
{5:19} Aw LALPA, chatuon Lal i na,I lalna chu suon tin dai a nih.
{5:20} Ieng leia i mi theinghil zing?Ieng leia hi chen hi i mi mâksan?
{5:21} Nangin LALPA mi siemtharin,I kuom tieng mi thuoi kîr rawh.Tiena kan hlim lai ni ang khan,Nangin mi tuoi thar nawk rawh-
{5:22} Nangin mi hnawl letdèr aKan chunga i lungsenna kha,Dam thei lo a ni ngot naw chun.
