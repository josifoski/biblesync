{1:1} A tira Pathienin hnuoi le vàn a'n umtir lai chun,
{1:2} khawvel chu ruongâm mumal la nei loa ruok el a ni a, tui inthûk tak chu inthimin a bawm a, tui chunga chun Pathien Thlaraua a'n lèng vel a.
{1:3} Pathienin, "Var hung um raw se" a ta, chuongchun var a hung um a.
{1:4} Pathienin var chu a en a, tha a ti hle a, var le inthim chu a the hrang a.
{1:5} Pathienin var chu 'sùn' a'n bùk a, thim chu 'zàn' a'n bùk a. Chuongchun, zàn tieng a um a, zîng tieng a um bok a, chu chu a ni khatna a nih.
{1:6} Chun Pathienin, "Tui le tui inkârah boruok zâu tak, vàn inkûm kul um sien la, tui le tui chu thè raw se" a ta.
{1:7} Chuongchun, Pathienin boruok zâu tak a'n umtir a, vànkhup hnuoia tui le vànkhup chunga tui chu a thè a, chuong ang chun a hung um a.
{1:8} Pathienin vànkhup zâu tak chu 'vàn' a'n bùk a. Chuongchun, zàn tieng a um a, zing tieng a um bok a, chu chu a ni hnina a nih.
{1:9} Chun Pathienin, "Vànkhup hnuoia tui po po chu hmun khatah intling khawm sien, khawmuol hung inlang raw se" a ta. Chuong ang chun a hung um a.
{1:10} Pathienin khawmuol chu 'hnuoi' a'n bùk a, tui intling khawm chu 'tuifinriet' a'n bûk bok a. Pathienin a en a, tha a ti hle a.
{1:11} Chun, Pathienin, "Hnuoiin thlai hring insuo sien la, anni ding ang senga mal neia ra chi hlo le thlai dâm, anni ding ang senga mu neia rà chi thei kung dâm, insuo raw hai se" a ta. Chuong ang chun a hung um a.
{1:12} Chuongchun hnuoiin thlai hring insuoin, anni ding ang senga mal neia rà chi thlai dâm, anni ding ang senga mu neia rà chi thei kung hai dâm chu hnuoiin a hung insuo a. Pathienin a en a, tha a ti hle a.
{1:13} Chuongchun, zàn tieng a um a, zîng tieng a um bok a, chu chu a ni thumna a nih.
{1:14} Chun Pathienin, "Sùn le zàn thètu dingin vànkhup zâu takah elvartu um hai sien la, chuonghai chu hun bi hai, ni hai le kum hai inchikna ni hai sien la,
{1:15} vàn zâuah hnuoi elvartu dingin um raw hai se" a ta, chuong ang chun a hung um a.
{1:16} Pathienin var ropui pahnih, a var lem chu sùn roreltu ding le a var naw lem chu zàn roreltu dingin, a siem a, arasi dâm a siem bok a.
{1:17} Chuonghai chu hnuoi elvartu ding dâm,
{1:18} sùn le zàn chunga roreltu ding dâm le var le thim thètu ding dàmin Pathienin vànah a sie a. Pathienin a en a, tha a ti hle a.
{1:19} Chuongchun, zàn tieng a um a, zing tieng a um bok a, chu chu a ni lina a nih.
{1:20} Chun Pathienin, "Tuiin thilhring insuo teu sien la, hnuoi chung boruok incham duoiah vate ruol vuong nuk nuk raw hai se" a ta.
{1:21} Chuongchun, Pathienin tuipuia chêng thilhring lien tak tak le tuia chêng thilhring chi tin inzi mur mur elhai chu an ni um dàn ding ang sengin a'n umtir a, thla neia vuong vate chi tinrêng khom an ni um dàn ding ang sengin a'n umtir bok a. Pathienin a en a, tha a ti hle a.
{1:22} Pathienin, "Chi tam tak thlain hung pung unla, tuifinriet hi hung hluo sip unla, vate khom hnuoiah hung pung raw hai se" tiin mal a sawm a.
{1:23} Chuongchun, zàn tieng a um a, zîng tieng a um bok a, chu chu a ni ngana a nih.
{1:24} Chun, Pathienin, "Anni chi um dàn ding ang senga siem thilhringhai, hnuoia tla chi ran hai, bokvâka invâk thilhring chi tinrêng hai le ramsa hai chu hnuoiin hung insuo raw se" a ta. Chuong ang chun a hung um a.
{1:25} Chuongchun, Pathienin ram sahai chu anni chi um dàn ding ang sengin, ranhai chu anni chi um dàn ding ang sengin, hnuoia bokvâka invâk chihai po po chu anni chi um dàn ding ang sengin a siem a. Pathienin a en a, tha a ti hle a.
{1:26} Chun, Pathienin, "Eini angin, eini angpuiin mihriem siem ei tiu, anni chu tuifinrieta ngáhai chunga dâm, chungleng vatehai chunga dâm, hnuoi chung po poa ranhai le ram sahai chunga dâm le hnuoi chunga bokvâka invâk po pohai chunga dâm thu inneitir ei tiu" a ta.
{1:27} Chuongchun Pathienin ama angpuiin mihriem a siem a, Pathien angpuiin a nih pasal le nuhmei a siem.
{1:28} Pathienin anni chu mal a sawm a: "Chi tam tak thlaa pungin, hnuoi hi hung hluo sip unla, in thu hnuoiah sie ro. Tuifinrieta ngáhai chunga dâm, chungleng vatehai chunga dâm le hnuoi chunga invâk thilhring po po chunga dâm thu nei bok ro" a ta.
{1:29} Chun, Pathienin, "Ngai ta u, in fâk dingin hnuoia thlaihai, mal neia ra chihai le thing, mu neia ra chi taphothai chu ka pêk cheu.
{1:30} Chun, hnuoia sa tinrêng, chunglêng va tinrêng, hnuoia bokvâka invâk thilhring tinrêng le hringna nei tinrêng kuomah an bu dingin hna hring tinrêng ka pêk a nih" a ta. Chuong ang tak chun a hung ni a.
{1:31} Pathienin a thilsiem tinrênghai chu a en a, ngai ta, tha a ti takzet a. Chuongchun, zàn tieng a um a, zîng tieng a um bok a, chu chu a ni rukna a nih.
{2:1} Chuongchun, hnuoi le vàn le thil iengkim chu siem zo a ni ta a.
{2:2} Pathienin a thilsiem sin a zo fel tah leiin a ni sarina ni chun a chawl a.
{2:3} A thil inumtir le siem sin po po a chawlsan tàk leiin Pathien chun ni sarina chu mal a sawm a, a'n ser thienghlim a.
{2:4} Chu chu hnuoi le vàn hung um dàn tobul chanchin chu a nih.
{2:5} Hnuoi le vàn siem a ni lai chun, hnuoia hin hna hring hrim hrim a la um naw a, thlai hrim hrim a la to bok nawh. LALPA Pathienin hnuoi chungah ruo a la'n sùrtir naw a, hnuoi inlettu ding mihriem an la um bok nawh.
{2:6} Amiruokchu, hnuoia inthokin tui hù a hung suok a, chu chun hnuoi chu a sukhnawng a.
{2:7} Chun, LALPA Pathien chun hnuoia pilvutin mihriem a siem a, a hnârah hringna thuok a'n thuok khum a, mihriem chu mihring a hung ni ta a.
{2:8} LALPA Pathienin sak tieng Edena chun huon a siem a, chu taka chun a mihriem siem chu a sie a.
{2:9} Chu huona chun LALPA Pathienin thing mawi tak tak le rà inhnik tak tak a'n totir a, huon lailung taka chun hringna thing le a sie le a tha hriet theina thing a sie bok a.
{2:10} Huon sukhnawngtu dingin Edena chun vadung a luong a, chu taka inthok chun vadung paliin a pêng dar a.
{2:11} Vadung pakhatna chu Pison a na, rangkachak tamna Havila ramah a luong kuol a.
{2:12} Chu rama rangkachak chu rangkachak tha chi a na, lunghlu bedolak le berul khom a um a.
{2:13} Vadung pahnina chu Gihon a na, chu chun Kus ram a luong tlang a.
{2:14} Vadung pathumna chu Tigris a na, chu chu Asuria suo tieng a luong a. Vadung palina chu Eufratis a nih.
{2:15} LALPA Pathien chun mihriem chu a thuoi a, Eden Huona sinthawtu ding le huon enkoltu dingin a sie a.
{2:16} LALPA Pathien chun mihriem kuomah, "Hi huona thei rahai hi a ieng khom i fâk thei a,
{2:17} sie le tha hrietna thei ra ruok hi chu i fâk ding a ni nawh, i fâk chun thi ngei ngei i tih" tiin thu a pèk a.
{2:18} LALPA Pathien chun, "Ama chaua pasal a um hi a tha nawh, a thangpuitu ding koppui ditum siempêk ka tih" a ta.
{2:19} LALPA Pathien chun pilin ram sa tinrêng le chunglêng vatehai chu a siem a, an hming lo sakpêk dingin Adam kuomah a thuoi a, thilhring tinrênghai chun hming a lo sakpêk ang peiin an hung put song tah a.
{2:20} Chuongchun, Adam chun ran po po hai, chunglêng vate tinrêng le ram sa tinrênghai hming chu a sakpêk ta vong a nih. Amiruokchu, Adam ta dingin koppui ding awm hrim an um si nawh.
{2:21} Chuongchun, LALPA Pathienin Adam chu imu indên takin a'n intir a, a in lai chun a nâkru laia pakhat chu a lâk suok a, chu hmun chu a taksain a sukbit nawk a.
{2:22} Adam nâkru a lâka inthok chun LALPA Pathienin nuhmei a siem a, Adam kuomah a thuoi a.
{2:23} Adam chun, "Hi zet hi chu ka ru ang ru nei, ka taksa ang taksa put a nih. Pasala inthoka lâk suok a ni leiin 'Nuhmei' ti nîng a tih" a ta.
{2:24} Hi lei hin pasalin a nu le pa màksanin a nuhmei chel a ta,b taksa pum khat hung ni tàng an tih.
{2:25} Chun, Adam le a nuhmei chu saruokin an um a, sienkhom an inzak nawh.
{3:1} LALPA Pathienin ramsa a siem po pohai lai rûl chu a var vervêk tak a. Rûl chun nuhmei kuomah, "Pathienin, 'Huona thing rahai hi in fâk a thieng nawh' a ti chie maw?" a ta.
{3:2} Nuhmei chun rûl kuomah, "Ti lo e. Huona thing rahai hi kan fâk thei annawm;
{3:3} huon lailunga thing ra ruok hi chu Pathienin, 'In fâk ding a ni naw a, tawk khom in tawk ding a ni bok nawh, chuong naw chun thing in tih' a ti a nih" a ta.
{3:4} Rûl chun nuhmei kuomah, "Thi teu hlak inti'm ie!
{3:5} In fâk pha in mit hung inhong a ta, a sie a tha hrein Pathien ang in hung ni ding ti Pathienin a hriet lei a ni chu" a ta.
{3:6} Nuhmei chun thing ra chu thei tuihnai, inhnik tak, var theina dinga fâk châkum hlie hliea a hmu leiin a then a lo a, a fâk a, a kuoma um a pasal khom chu a pêk a, a fâk ve a.
{3:7} An pahni chun an mit a hung inhong a, saruok an nih ti an hung inhriet a, theichang hna an thui khawm a, anni silfèn dingin an siem a.
{3:8} Zàn tieng ni nèma huona LALPA Pathien leng ri Adam le a nuhmeiin an hriet chun huona thing bukah LALPA Pathien chu an inbìkrûksan a.
{3:9} LALPA Pathien ruok chun, "Khaw la'm i um tah a?" tiin Adam chu a ko a.
{3:10} Ama chun, "Huonah i ri ka hriet a, saruok ka ni leiin ka ti a, chuleiin ka'n bi a nih" a ta.
{3:11} Pathien chun, "Saruok i nih ti tuin am a hril che a? Fa dêr lo dinga thu ka pêk che thing ra kha i fâk am a ni?" a ta.
{3:12} Adam chun, "Ka umpui dinga i mi pèk nuhmei khan thing ra chu a mi pèk a, ka fâk annawm" a ta.
{3:13} LALPA Pathien chun nuhmei kuomah, "Ieng top am a na i thaw ta hi?" a ta. Nuhmei chun, "Rûlin a mi dawha a, ka fâk el a nih" a ta.
{3:14} Chun, LALPA Pathien chun rûl kuomah, "Hieng thil hi i thaw leiin, ran po po le ram sa tinrênghai lai tongsie phur chungchuong i tih. Bokkhupin intawl i ta, i dam sûngin pilvut hap i tih.
{3:15} Nuhmei leh inhmèlmâktir ka ti che a, i thla le a thlahai chen khom indotir ka ta; ama pa chun i lu la vaw hawp a ta, a kekhongah chuk ve thung i tih" a ta.
{3:16} Nuhmei kuoma chun, "I nau nei nasa takin sukharsâng ka ta, inrim taka na tuorin nau nei i tih. Chuong sa khom chun i thlâkhla chu i pasal nîng i ta, i chungah thu nei a tih" a ta.
{3:17} Adam kuoma chun, "I nuhmei thu i ngàithlàk a, fâk lo dinga ka ti che thei ra chu i fâk leiin, nangma leiin hnuoi hi tongsephurin a um tah a nih; i dam sûngin i sin inrim ra chu fa tang i ta;
{3:18} hnuoiin hling le buor insuong a ta, i huon thlai chu fa tang i tih.
{3:19} I hung suokna pila bok i kîr nawk hma khat chun hmaia thlan tui luong zoi zoiin fâk zong i ta; pila inthoka siem i ni leiin pila bok kîr nawk i tih" a ta.
{3:20} Adam chun a nuhmei chu mihring po po nu la ni ding a ni leiin a hmingah Evi a sak a.
{3:21} Pathien chun Adam le a nuhmei chu savun korfuol a siempèk a, a'n hàktir a.
{3:22} Chun, LALPA Pathienin, "Ngai ta u, mihriem chu eini ang boka sie le tha hrie a hung ni ta leiin, hringna thing ra chu a kuta loa fain, chatuonin hring pal hlauh rawi a tih" a ta.
{3:23} Chuongchun, LALPA Pathien chun ama a lâk suokna hnuoi chu inlet dingin Eden huona inthok chun a hnot suok a.
{3:24} Mihriem a hnot suok hnung chun hringna thing panna lampui vêngtu dingin Eden huon sak tieng chun cherubhai le mei kawlhnâm inhlap ton zor zor chu a sie a.
{4:1} Adam chun a nuhmei Evi chu a pawl a, nau a pâi a, "LALPA zàrin nau pasal ka nei tah" a ta, a hmingah Kaina a sak a.
{4:2} A hnungah Abel a hung nei nawk a. Abel chu beram vèngtu a na, Kaina chu lo neitu a nih.
{4:3} Iemani chen hnungah Kaina chun LALPA kuoma inhlàn dingin a lo tharsuok thenkhat a hung chawi a.
{4:4} Abel khomin a beram ruol laia pieng hmasa tak le thau tak chu a hung chawi bok a. LALPA chun Abel le a thil inhlàn chu a lawm a,
{4:5} Kaina le a thil inhlàn ruok chu a lawm nawh. Chuongchun, Kaina lung chu a sen hle a, a hmel a'n tûr ngul el a.
{4:6} LALPA chun Kaina kuomah, "Ieng dinga i lung a sen am a na? Ieng dinga i hmel a'n tûr am?
{4:7} Thil indik i thaw chun, lawm i hlaw naw ding am a ni? Thil indik lo i thaw ruok chun suolin i kot bulah a'n chân zing che a nih; a dit tak chu nangma hi i ni a, sienkhom i thuhnè ding a nih," a ta.
{4:8} Chun, Kaina chun a sang Abel kuomah, "Loah fèng ei tih" a ta. Loa an um lai chun Kaina chu a sang chungah a tuong a, a that el ta a.
{4:9} LALPA chun Kaina kuomah, "Khaw la'm i sang Abel a um tah a?" a ta. Ama chun, "Ka hriet lê! Ka unaupa vèngtu am ka nih?" a ta.
{4:10} LALPA chun, "Ieng thil top am i thaw an ta le? Ngai ta, i sang thisen chun hnuoia inthokin a mi hung ko a nih.
{4:11} Tu hin i kuta inthoka far thla i sang thisen lo dongtu leihnuoia inthokin tongsephur i ni tah.
{4:12} Hnuoi inlet la khom, i ta dingin a hàngna insuopêk ta naw ni che. Hnuoia hin chanhai takin vâkvài tâng i tih" a ta.
{4:13} Kaina chun LALPA kuomah, "I mi hremna hi a na êm a, tuor zo naw ning.
{4:14} Ngai ta, voisun hin hi rama inthok hin nangin i mi hnot suok a, i hmu phâk loah umin, hnuoia hin chanhai takin ka'n vâkvài ta ding a na, chuleiin a mi hmutu chun mi that el an tih" a ta.
{4:15} LALPA chun a kuomah, "That lo e! Kaina thattu taphot chu a lêt saria thungrul nîng a tih" a ta. Tu khomin an hmua an that nawna dingin Kainaa chun LALPAN inchikna a siepèk a.
{4:16} Chuongchun, Kaina chu Pathien ângsûnga inthok chun a suok a, Eden suo tieng Nod ramah umhmun a khuor ta a.
{4:17} Kaina chun a nuhmei a pawl a, nau a pai a, Enok a nei a. Chuong lai chun Kaina'n khuo a'n din a, a naupa hming chawiin Enok a'n bûk a.
{4:18} Enok chun Irad a thla a; Irad chun Mehujael, Mehujael chun Methusael, Methusael chun Lamek.
{4:19} Lamek chun nuhmei pahni a nei a, pakhat hming chu Ada a na, a dang hming chu Zila a nih.
{4:20} Ada chun Jabal a hring a, Jabal thlahai chu puon inah khawsaa ran vai hlak mi an nih.
{4:21} Jabal unaupa hming chu Jubal a na, ama chu tingtang le theihle tumtu pawlhai thlatu a nih.
{4:22} Zila chun nau pasal dang, a hming Tubal-Kaina a nei a, ama chu dâr le thîr hmangruo tinrêng suttuhai thlatu a nih. Tubal-Kaina farnu chu Naama a nih.
{4:23} Lamek chun a nuhmeihai kuomah, "Ada le Zila, mi lo ngaithla ro. Lamek nuhmeihai, ka thu lo ngaithla ro.Ami'n hliemtu tlangval chu ka that,Mi'n hliemtu tlangval ngei chu;
{4:24} Kaina thattu a lêt saria rul a ni chun,Lamek thattu chu voi sawmsari pasarih" a ta.
{4:25} Adam chun a nuhmei a pawl nawk a, nau pasal a hring a, "Kainan Abel a that hnungin, a aia chi thlatu ding Pathienin a mi pêk a nih" a ta, a hmingah Set a sak a.
{4:26} Set khomin nau pasal a nei a, a hmingah Enos a sak a. Chuong lai chun mihaiin LALPA hming an hung lam tan ta a.
{5:1} Hi hi zieka Adam thlahai suina chu a nih. Pathienin mihriem a siem khan Adam thlahai chu Ama angpui ngeiin a siem a.
{5:2} Pasal le nuhmei a siem a, anni chu mal a sawm a. Siema an um chun an hmingah 'Mihring' tiin a'n bùk a.
{5:3} Adam chun kum za le sawmthum a niin ama ang, ama angpui ngei nau pasal a hung nei a, a hmingah Set a sak a.
{5:4} Set a pieng hnung hin Adam chu kum zariet a la dam a, nau nuhmei le nau pasal dang khom a nei nawk a.
{5:5} Adam chu kum zakuo le sawmthum a dam hnungin a thi a.
{5:6} Set chun kum za le panga a niin nau pasal Enos a nei a.
{5:7} Enos pieng hnungin Set chu kum zariet le pasarih a la dam a, nau nuhmei le nau pasal dang khom a nei nawk a.
{5:8} Kum zakuo le sawmpahnih a dam hnungin Set chu a thi a.
{5:9} Enos chun kum sawmkuo a niin nau pasal Kenan a nei a.
{5:10} Kenan pieng hnungin Enos chu kum zariet le sawmpanga a la dam a, nau nuhmei le nau pasal dang khom a la nei tawl a.
{5:11} Kum zakuo le panga a dam hnungin Enos chu a thi a.
{5:12} Kenan chun kum sawmsari a niin nau pasal Mehalalel a nei a.
{5:13} Mehalalel pieng hnungin Kenan chu kum zariet le sawmli a la dam a, nau nuhmei le nau pasal dang khom a nei nawk a.
{5:14} Kum zakuo le sawm a dam hnungin Kenan chu a thi a.
{5:15} Mahalalel chun kum sawmruk le panga mi a niin nau pasal Jared a nei a.
{5:16} Jared pieng hnungin Mahalalel chu kum zariet le sawmthum a la dam a, nau nuhmei le nau pasal dang khom a la nei nawk a.
{5:17} Kum zariet le sawmkuo le panga a dam hnungin Mahalalel chu a thi a.
{5:18} Jared chun kum za le sawmruk le pahni a ni kumin nau pasal Enok a nei a.
{5:19} Enok pieng hnungin kum zariet a la dam a, nau nuhmei le nau pasal khom a nei nawk a.
{5:20} Kum zakuo le sawmruk le pahnih a dam hnungin Jared chu a thi a.
{5:21} Enok chun kum sawmruk le panga a niin nau pasal Methusel a nei a.
{5:22} Methusel pieng hnungin Enok chu kum zathum LALPA leh an intlon a, nau nuhmei le nau pasal dang khom a nei nawk a.
{5:23} A dam kum po po chu kum zathum le sawmruk le panga a nih.
{5:24} Enok chu Pathien leh an intlon hlak a; chun, a um ta naw a, Pathienin a lâk hmang tah a nih.
{5:25} Methusel chun kum za le sawmriet le pasarih a niin nau pasal Lamek a nei a.
{5:26} Lamek pieng hnungin kum zasari le sawmriet le pahnih a la dam a, nau nuhmei le nau pasal dang khom a la nei nawk a.
{5:27} Kum zakuo le sawmruk le pakuo a dam hnungin Methusel chu a thi a.
{5:28} Lamek chun kum za le sawmriet le pahnih a niin nau pasal a nei a.
{5:29} LALPA tongsie inphur hnuoia ei kut sinthawna le inrimna laka inthokin ama hin mi sawk zângkhài tâng a tih a ta, a naupa hmingah Nova a sak a.
{5:30} Nova pieng hnungin Lamek chu kum zanga le sawmkuo le panga a la dam a, nau nuhmei le nau pasal dang khom a nei nawk a.
{5:31} Kum zasari le sawmsari le pasarih a dam hnungin Lamek chu a thi a.
{5:32} Nova chun kum zangaa upa a niin, nau pasal Sema, Hama le Jafet a nei a.
{6:1} Hnuoiah mihriem an hung pung pei a, nau nuhmei an hung hau ta hle a.
{6:2} Pathien naupahai chun mihriem naunuhai chu hmel tha an ti a, an dit dit nuhmeiin an nei a.
{6:3} Chuongchun Pathienin, "Thi thei mihriem le ka Thlarau inhron kumkhuo zing thei naw nih; tuta inthok chu kum za le sawmhni bâk dam ta naw ni hai" a ta.
{6:4} Chuong lai le chu hnunga khom, Pathien naupahaiin mihriem naunuhai chu pawla an lakah nau an nei hun lai chun milien, Nefelim an tihai chu hnuoiah an um a. Chuonghai chu tiena mi hrat khawkhèng le hmingthang hai kha an nih.
{6:5} LALPA chun hnuoia mihriem suol nasat takzie le an ngaituonan ieng lai khom suol tieng a awnzie chu a hmu a.
{6:6} Hnuoia mihriem a lo siem chu poi a ti a, a lungril a na hle a.
{6:7} Chuongchun LALPA chun, "Mihriem hai, ramsa hai, hnuoia invâk le intawl thilhring hai le chunglêng vate ka siem hai hi nuoi bo el ka tih, ka lo siem tawl kha poi ka ti a nih" a ta.
{6:8} Nova ruok chun LALPA mit a tlung a.
{6:9} Hi hi Nova chanchin chu a nih. Nova chu mi fel tak, a dam ruolpuihai laia dem kai lo, Pathien le intlon hlak mi a nih.
{6:10} Nova chun nau pasal pathum- Sema, Hama le Jafet- a nei a.
{6:11} Hnuoi hi Pathien mithmuin a porche zo ta a, inpawngnêknain a sip a.
{6:12} A hluotu mihriemhai um dàn porche leia hnuoi hang siet nasat takzie chu Pathienin a hmu zing a.
{6:13} Chuongchun Pathienin Nova kuomah, "Mihriem po po hi ka sukchimit ding a nih, anni leiin hnuoi hi inpawngnêknain a sip zo ta si a. Anni ruolin a hnuoi chopin a nih ka suksiet ding chu.
{6:14} Chuleiin, i ta dingin fâr thingin long siem la, chu taka chun pindan dâm siem la, a sûng tieng le puo tieng chu alkatarain zût phui vong rawh.
{6:15} I bawl dàn ding chu hieng ang hin nîng a tih: long dung seizie chu meter za le sawmthum le pathum, a khang meter sawmhni le pahnih, a'n sàngzie meter sawm le pathum a ni ding a nih.
{6:16} A chung khum siem i ta, a sîp tak chu centimeter sawmli le pali vela lien a ni ding a nih. Long sûng tienga inthoka hong theiin tukver siem i ta; chun a sawng hnuoihnung, a sawng lailung le a sawng chung i siem bok ding a nih.
{6:17} Vànkhup hnuoia thuoka hring po po sukbohmang dingin hnuoia hin tui ka'n lêttir ding a nih; hnuoia thil um tinrêng hi se vong a tih.
{6:18} Nang le ka thuthlung ruok chu suknghet zuol ka ta, nang le i nuhmei, i kuoma um i nauhai le i mohai khom longah lût vèng an tih.
{6:19} Thilhring tinrêng laia mi an him theina dingin, a pui le a chal, a kop kim peiin longa chun i thuoi lût ding a nih.
{6:20} Vate chi tinrêng, sa chi tinrêng, hnuoia invak thilhring chi tinrêng hai chu an him theina dingin a pui le a chal inkop peiin longa chun i thuoi lût ding a nih.
{6:21} Nang le anni tlàk khop fâk ding chi tinrêng longah i sêk khawm bok ding a nih" a ta.
{6:22} Pathien thupêk ang takin Nova chun iengkim a thaw a.
{7:1} LALPA chun Nova kuomah,"Nang le i sûnghai leh longah lût ta ro; nang chauh hi tuta thang le suonhai lai hin ka mithmuah mi fel um sun i ni si a.
{7:2} Sa thieng tinrêng laia mi, a pui a chal inkop tuok sari peiin, sa thieng naw laia mi, a pui le a chal inkop tuok khat peiin,
{7:3} chunglêng vate chi tinrêng laia mi, a pui le a chal inkop tuok sari peiin, hnuoiah chi thlaa an pung theina dingin, thuoi lût rawh.
{7:4} Tuta inthoka ni sari zoah ni sawmli le zân sawmli sûng hnuoiah ruo insûrtir ka ta, ka thilhring siem tinrênghai hi hnuoia inthokin ka sukbo ding a nih" a ta.
{7:5} Nova chun Pathienin thu a pêk ang charin a thaw a.
{7:6} Hnuoia tui a lèt lai hin Nova chu kum zaruka upa a nih.
{7:7} Tui a lèt ding leiin Nova le a nuhmei chu an naupahai le an nuhmeihai leh longa chun an lût a.
{7:8} Sa thieng le thieng naw, chunglêng vate le hnuoia bokvâka invâk chi tinrênghai chu, a pui le a chal inkop peiin,
{7:9} Pathien thupêk angin Nova ruolin longa chun an lût a.
{7:10} Ni sari hnunga chun hnuoiah tui a hung lèt ta a.
{7:11} Nova kum zaruk a ni kum, a thla hnina, ni sawm le ni sari ni ngei el chun, lipui inthûk kuonghai chu an hung tè ta hum hum a, vân tukverhai khom a hung inhong bok a.
{7:12} Ni sawmli le zân sawmli zet hnuoiah ruopui vânawn a sûr a.
{7:13} Chu ni ngei el chu a nih Nova le a nuhmei le an naupa pathum Sema, Hama le Jafet hai le an nuhmeihai po longa an lût ni chu.
{7:14} Ram sa chi tinrêng, ran sa chi tinrêng, hnuoia bokvâka invâk chi tinrêng, chunglêng vate chi tinrêng le thla neia vuong hlak chi tinrêng hai chu an lût bok a.
{7:15} Thuok laa hring po po chu nupa tuok peiin Nova kuomah longa chun an lùt a nih.
{7:16} Nova kuoma Pathienin thu a pèk angin, longa lût taksa put hringna nei tinrênghai chu nupa tuok vong an nih. Chun, LALPA chun long chu a khârpêk ta a.
{7:17} Ni sawmli sûng chu hnuoiah tui a lèt a, tui chu a hung lien tuol tuol a, long chu a tawm kâng a.
{7:18} Tui chu a lien insâng pei a, hnuoi chungah a'n cham puou a, long chu tui chunga chun a'n làng a.
{7:19} Tui chu a lien insâng êm leiin vànkhup hnuoia tlâng po po a chîm pil vong a;
{7:20} meter sari nèka inthûkin tlâng insânghai khom a chîm pil a nih.
{7:21} Hnuoi chunga khawsa thilhring po po- vate hai, ran ruol hai, ram sa hai, bokvâka invâk chi po po le mihriem po po chu an chimit vong a.
{7:22} Hnàra thuok laa hring, khawmuola chêng po po khom an thi fai vong bok a.
{7:23} Chuongchun, hnuoi chunga thilhring tinrêng um hai, mihriem hai, rannung hai, bokvâka invâk chi po po le chunglêng vate hai po po chu sukbohmangin an um a, Nova le longa a kuoma umhai chauh chu hlain an um tah a nih.
{7:24} Tui chun ni za le sawmnga sûng hnuoi a chîm a.
{8:1} Pathien ruok chun Nova le longa um ram sa tinrêng le ran po po hai chu a hriet zing a. Pathien chun hnuoi chungah thli a'n hràngtir a, tui chu a hung kang tan a;
{8:2} lipui kuonghai le vân tukverhai chu a hung inkhàr a, raw sùr khom a hung chàt ta a.
{8:3} Tui chu damten a hung kang tiel tiel a, ni za le sawmnga hnunga chun tui chu a hung tlawm ta hle a,
{8:4} a thla sarina ni sawm le ni sari chun long chu Ararat tlângah a'n nghat a.
{8:5} Thla sawmnaa chun tui chu a hung kang pei a, thla sawmna ni khat ni chun tlâng sîphai khom a hung inlang ta a.
{8:6} Ni sawmli hnungah Nova chun long tukver a siem kha a hong a,
{8:7} vaak pakhat a'n vuong suoktir a, tui lèt a kang zo hmakhat chu a vuong kuol a vuong kuol a.
{8:8} Chun, tuiin khawmuol a kangsan ta le ta naw enna dingin vathu a'n vuong suoktir a.
{8:9} Khawmuol chu tuiin a la chîm vong leiin vathu chun fûkna ding a hriet naw a, long tieng a hung vuong kîr a, Nova chun a kut a lo daw a, a fu a, longa chun a làk lût nawk a.
{8:10} Ni sari a nghâk a, vathu chu longa inthokin a'n vuong suoktir nawk a.
{8:11} Vathu chu zàn tieng a hung vuong kîr a, ngai ta, oliv hna thlam thar hlol chu a hmûrah a hung put a! Chu phing leh hnuoi chungah tui a tlawm tah ti Nova chun a hriet ta a.
{8:12} Ni sari dang a nghâk nawk a, vathu chu a'n vuong suoktir nawk a, hi tum hin chu a hung kîr nawk ta nawh.
{8:13} Nova chu kum zaruk le kum khat a ni kum, a thla khatna ni khatnaa chun tui chu hnuoi chunga inthokin a kang ta a, chuongchun long inkhumna chu a hawk a, a hang ngha vel a, hnuoi chu a lo inhil ta huou a.
{8:14} A thla hnina ni sawmhni le ni saria chun hnuoi chu a hul chieng ta a.
{8:15} LALPA chun Nova kuomah,
{8:16} Longa inthokin i nuhmei le i naupahai le an nuhmeihai leh suok ta ro.
{8:17} I kuoma um, taksa put thilhring tinrêng- vate hai, rannung hai, hnuoia bokvâka invâk chi po po hai khom hung thuoi suok rawh, hnuoia hin tê hung nei a, chi tam taka an inthla pung theina dingin a ta.
{8:18} Chuongchun, Nova chu a suok a, a naupahai, a nuhmei le a mohai khom an hung suok a;
{8:19} sa tinrêng hai, rannung tinrêng hai, vate chi tinrêng hai, hnuoi chunga invâk thei taphot hai chu a chí chìin longa inthok chun an hung suok bok a.
{8:20} Chu zoah Nova chun LALPA ta dingin maichàm a siem a, sa thieng le vate thieng laia mi a lâk seng a, maichàmah pumraw thilhlânah a'n hlàn a.
{8:21} LALPA chun pumraw rimtui chu a lo hriet a, a lungrilin, "Hnuoi hi mihriem leiin tongsie inphur nawk ta ngai naw ning, mihriem lungril ngaituona chu a chîntea inthokin a suol si a; tuta ka hrem ang hin thilhring danghai khom hrem nawk ta bok naw ning.
{8:22} Hnuoi hi a um sûng chun,Thlai chi thlak hun le sîk hun,Sik le sa, nipui le thlasik, Sùn le zan bo ngai naw nih," a ta.
{9:1} Pathienin Nova le a nauhai chu mal a sawm a, "Chi tam tak thlaa hung pungin, hnuoi hi hluo sip ro.
{9:2} Hnuoia sa tinrêng hai, chunglêng vate chi tinreng hai, hnuoia bokvâka invâk chi tinrêng hai le tuifinrieta nga chi tinrêng hai chun nangni tiin inzàng an ti cheu; anni chu in kutah ka pêk vong tah.
{9:3} In fâk dingin thlai hring ka pêk cheu a, thil hring tinrêng le hringna nei po pohai khom fa thei in tih.
{9:4} Amiruokchu, sa hring chu a thisen pumin in fâk ding a ni nawh.
{9:5} Chun, in hringna thisen insuotu chu ramsa an ni amanih mihriem an ni amanih an chungah phuba la ngei ngei ka tih.
{9:6} Tu khom mihriem thisen insuotu chu mihriem vêkin a thisen insuo vèng a tih; mihriem chu Pathien angpuia siem a ni si a.
{9:7} Chi tam tak thlain hung pung unla, nau tam tak neiin hnuoi hung dâp suok ro" tiin.
{9:8} Chun, Pathienin Nova le a umpui a nauhai kuoma chun,
{9:9} Tu hin ngai ro, nangni le in thla pei hai kuoma khom keima ngeiin thu ka thlung nghet a nih.
{9:10} Chu chu in kuoma um le longa inthoka in hung suokpui thilhring tinrêng hai, vate hai, ran hai, ram sa tinrêng le hi hnuoia thilhring chi tinrênghai laka khom ka thlung a nih.
{9:11} In kuoma ka thuthlung ka vong zing ding chu hi hi a nih: Hring tinrêng nuoi bo dingin tui lêt nawk ta ngai naw ni a; hnuoi hi sukse dingin tui lêt nawk ta bok naw nih.
{9:12} Chun, kei le nangni le thilhring tinrêng inkâra ka kumkhaw thuthlung inchikna  chu hi hi a nih:
{9:13} Sûma sumrisâng ka'n zàmtir hi kei le hnuoi inkâra ka thuthlung inchikna chu a nih.
{9:14} Hnuoi chungah sûm ka hung tir chânga sumrisâng a hung inzâm zàtin,
{9:15} kei le nangni le hring tinrêng kuoma ka thuthlung chu hre zing ka ta, hring tinrêng sukbohmang dingin tui lêt nawk ta ngai naw nih.
{9:16} Sûmah sumrisâng a hung inzâm zàtin thlîr hlak ka ta, nang le hnuoia hring tinrêng inkâra ka kumkhaw thuthlung chu hre zing ka tih.
{9:17} Chu chu nang le hnuoia hring tinrêng inkâra ka thuthlung inchikna chu a nih" a ti nawk a.
{9:18} Longa inthoka hung suok Nova naupahai chu Sema, Hama le Jafet hai an nih. Hama chu Kanan mihai thlatu a nih.
{9:19} Hieng Nova naupa pathum le an thlahai chun hnuoi pumpui hi an hung dàp suok tah a nih.
{9:20} Lo nei mi Nova chun grep huon a siem a.
{9:21} A uoiin siem chu iemani zàt a dawn a, a'n rui a, a puon ina chun saruokin a zâl a.
{9:22} Kanan mihai thlatu Hama chun saruoka zâl a pa chu a phawk a, tuola um a unau pahnihai chu a hril a.
{9:23} Sema le Jafet ruok chun puon an lâk a, liengkoa inzawnin hnungtolin an lût a, an pa zâl suol chu an inkhum a, hnungsona kîr nawk an ni leiin a zàl suol chu an hmu nawh.
{9:24} A uoiin inrui a hung har chun a nau pasal tlum takin a thaw dàn chu Nova'n a hung hriet ta a.
{9:25} Chuongchun,"Kanan chu tongsephurin um sien,A unauhai bawi hung ni raw se"a ta.
{9:26} Chun, hieng ang khom hin a hril bok a:"LALPA, Sema Pathien chu inpâkin um sien,Kanan chu a bawiah um raw se.
{9:27} Pathienin Jafet biel chu suklien sien,Sema puon inah chèng sien la,Kanan chu a bawi ni raw se,"tiin.
{9:28} Nova chu tui lêt hnungin kum zathum le sawmnga a la dam a.
{9:29} Chuongchun, Nova dam sûng po po chu kum zakuo le sawmnga a nih; chun, a thi ta a.
{10:1} Hienghai hi Nova naupa Semahai, Hama hai le Jafet hai, tui lêt hnunga an inthla sawng pei dàn chanchin chu a nih.
{10:2} Jafet nauhai chu Gomer hai, Magog hai, Madai hai, Javan hai, Tubal hai, Mesek hai le Tiras hai an nih.
{10:3} Gomer nauhai chu Askenaz hai, Rifat hai le Togarma hai an nih.
{10:4} Javan nauhai chu Elisa hai, Tarsis hai, Kitim hai le Rodanimc hai an nih.
{10:5} Hienghai hih tuipuia fâk zong mi, chi bing binga tong bing seng neia hmun hrang hranga khawsahai chu an nih.
{10:6} Hama thlahai chu Kusa hai, Mizraim hai, Putad hai le Kanan hai an nih.
{10:7} Kusa thlahai chu Seba hai, Havila hai, Sabta hai, Raama hai le Sapteka hai an nih. Raama thlahai chu Seba le Dedan an nih.
{10:8} Kusa naupa chu Nimrod a na, ama chu khawvela râl hrât khawkhêng a hung ni a.
{10:9} LALPA mit tlung, ramvàk hrât tak a ni leiin, "Nimrod anga ramvachalin LALPAN siem raw se che" an lo ti hlak a nih.
{10:10} A'n lal tanna khawpuihai chu Sinar phaia um Babel khuo dâm, Erek khuo dâm, Akad khuo dâm le Kalne khuo dâm a nih.
{10:11} Chu rama inthok chun a suok a, Asuria ramah a lût a, Ninevi khuo dâm, Rehobot-Ir khuo dâm, Kala khuo dâm,
{10:12} Ninevi le Kala khaw inkâra um Resen khuo dâm a'n din a, Resen chu khaw ropui tak a nih.
{10:13} Chun, Mizraim thlahai chu Lud hai, Anam hai, Lehad hai, Naftu hai,
{10:14} Pathru hai, Kaslu hai (Filistinhai hung suokna) le Kaftor hai an nih.
{10:15} Kanan chun nau lutirah Sidon a nei a, chun Hit hai,
{10:16} Jebu hai, Amor hai, Girgas hai
{10:17} Hiv hai, Arki hai, Sin hai,
{10:18} Arvad hai, Zemar hai le Hamat hai a thla bok a. Chu hnung chun Kanan hnamhai chu an indar zau pei a.
{10:19} Kananhai ramri huop sùng chu Zidon khuoa inthoka Gerar pan zawngin Gaza khuo chenin; Sodom le Gomora le Adma le Zeboiim pan zawngin Lasa khuo chen a nih.
{10:20} Chuonghai chu Hama thlahai an na, anni chi le tong ang peia hnama insiemin ram an del a.
{10:21} Eberhai thlatu Jafet u Sema khomin nau a nei teu a.
{10:22} Sema nauhai chu Elam hai, Asur hai, Arpaksad hai, Lud hai le Aram hai an nih.
{10:23} Aram naupahai chu Uz hai, Hul hai, Gether hai le Mesek (Masa) hai an nih.
{10:24} Arpaksad chun naupa Sela a nei a, Sela chun Eber a thla a.
{10:25} Eberin naupa pahnih a nei a. Pakhat chu a dam laiin khawvel mi an inthe leiin a hmingah Peleg an sak a, a unaupa hming chu Joktan a nih.
{10:26} Joktan chu Almodad hai, Selep hai, Hazarmavet hai, Jera hai,
{10:27} Hadoram hai, Uzal hai, Dikla hai,
{10:28} Obal hai, Abimael hai, Seba hai,
{10:29} Ofir hai, Havila hai le Jobab hai thlatu a na, chuonghai po po chu a nauhai an nih.
{10:30} An chêngna chu sak tieng tlângram, Mesaa inthoka Sefar chen a nih.
{10:31} Chuonghai chu Sema thlahai an nih; mani chi chi, mani ram ramah a hnam hnamin an um a, mani tong seng an hmang.
{10:32} Chuonghai chu an chihnam ang peia Nova thlahai chu an nih; hnam danghai khom tui lêt hnunga an laka pienga hung indar an nih.
{11:1} Hnuoia mi po poin tong pakhat chauh an nei a, chu chu an hmang seng a.
{11:2} Sak tieng an intawl pei lai chun Sinar ramah phaizawl an hmu a, chu taka chun umhmun an khuor a.
{11:3} Chun, "Thaw ro, têklei siem ei ta, chang takin rawng ei tiu" an inti tawl a. Chuongchun, lung aiah têklei an hmang a, a châr nghetna dingin pil inhnàk an hmang a.
{11:4} Chu zoa chun, "Thaw ro, ei khawpui ding indin ei ta, vàn tonga insângin bawl ei ta, ei hming sukthang ei tiu; chuong naw chun hnuoi hmun tinah indar zo rawi ei tih" an ta.
{11:5} LALPA chu mihriemhai khawpui rel le an in insâng bawl chu en dingin a zu tum a.
{11:6} LALPA chun, "Ngai ta u, mihai hi hnam khat, tong khat hmang an ni si a, tu hman hin an thaw tanna chauh a la ni hih; hieng hi a ni chun an tum rêng rèng thaw thei naw nei naw ni hai.
{11:7} Thaw ro, zu fêng ei ta, tong an inhriet paw nawna dingin an tong zu sukhranpêk ei tiu" a ta.
{11:8} Chuongchun, LALPAN anni chu chu taka inthok chun hnuoi hmun tinah a sukdar a, an khawpui rel chu an tawpsan ta a.
{11:9} Chuleiin chu hmun chu 'Babel' an ti a nih, chu hmuna chun khawvela tong po po inhre thei lo dinga LALPAN an tong a sukhranpêk leiin. Chu taka inthok chun LALPAN hnuoi hmun tinah a sukdar a.
{11:10} Hieng hi Sema thla peihai chanchin chu an nih. Tui lèt hnung kum hninaa Sema chun kum za a tlingin naupa Arpaksad a nei a.
{11:11} Arpaksad pieng hnungin Sema chu kum zanga a la dam a, naupa le naunu dang khom a la nei a.
{11:12} Kum sawmthum le kum nga a niin Arpaksad chun naupa Sela a nei a.
{11:13} Sela pieng hnungin Arpaksad chu kum zali le kum thum a la dam a, naupa le naunu dang khom a la nei a.
{11:14} Kum sawmthum a niin Sela chun naupa Eber a nei a.
{11:15} Eber pieng hnungin kum zali le kum thum a la dam a, naupa le naunu dang khom a la nei a.
{11:16} Kum sawmthum le kum li a niin Eber chun naupa Peleg a nei a.
{11:17} Peleg pieng hnungin kum zali le kum sawmthum a la dam a, naupa le naunu dang khom a la nei a.
{11:18} Kum sawmthum a niin Peleg chun naupa Reua a nei a.
{11:19} Reua a pieng hnungin Peleg chu kum zahni le kum kuo a la dam a, naupa le naunu dang khom a la nei a.
{11:20} Kum sawmthum le kum hni a niin Reua chun naupa Serug a nei a.
{11:21} Serug pieng hnungin Reua chu kum zahni le kum sari a la dam a, naupa le naunu dang khom a la nei a.
{11:22} Kum sawmthum a niin Serug chun naupa Nahor a nei a.
{11:23} Nahor pieng hnungin Serug chu kum zahni a la dam a, naupa le naunu dang khom a la nei a.
{11:24} Kum sawmhni le kum kuo a niin Nahor chun naupa Tera a nei a.
{11:25} Tera pieng hnungin Nahor chu kum za le sawm le pakuo a la dam a, naupa le naunu dang khom a la nei a.
{11:26} Chun, kum sawmsari a niin Tera chun naupa Abram hai, Nahor hai, Haran hai a nei a.
{11:27} Hienghai hi Tera thlahai chu an nih. Tera chun naupa Abram hai, Nahor hai, Haran hai a nei a; chun, Haranin naupa Lota a nei a.
{11:28} Haran chu a piengna Kaldai ram Ur khuoah a pa Tera thi hmain a thi a.
{11:29} Abram le Nahor chun nuhmei an nei a, Abram nuhmei hming chu Sarai a na, Nahor nuhmei chu Haran naunu Milka a nih. Haran chu Milka le Iska thlatu a nih.
{11:30} Sarai chu a ching a, nau hrim a nei nawh.
{11:31} Tera chun a naupa Abram hai, a tupa Lota hai, a mo, a naupa Abram nuhmei Sarai hai chu a thuoi a, Kanan rama fe dingin Kaldai ram Ur khuo chu a suoksan a, Haran khuo an hung tlung a, chu taka chun umhmun an khuor a.
{11:32} Tera chu kum zahni le panga a dam a, Haran khuoa chun a thi tah a nih.
{12:1} Chun, LALPAN Abram kuomah, "I ram le i laichinhai le i pa in suoksan la, ram ka la kawkhmu ding che tieng chu pan rawh.
{12:2} Hnam ropui takin siem ka ti che a, malsawm ka ti che a, i hming sukropui ka ta, malsawmna nîng i tih.
{12:3} Malsawmtu che chu malsawm ka ta, tongsie inphurtu che chu tongsie inphur ka ta; nangma zârin hnam tin malsawmin um an tih" a ta.
{12:4} LALPAN a kuoma a hril angin Abram chu a'n thok suok a, Lota khomin a zui ve a. Haran a suoksan chun Abram chu kum sawmsari le kum nga mi a nih.
{12:5} Abram chun a nuhmei Sarai le a sang naupa Lota hai, a sum le pai khawl khawm po po le Haran khuoa a mi sorhai chu a thuoi a, Kanan ram panin an suok a.
{12:6} Kanan ram an tlung chun, Abram chu Sekem hmuna Morea saisaw thing bul chen a fe pei a. Chuong hun lai chun chu hmuna chun Kanan mihai an um a.
{12:7} Chun, LALPA chu Abram kuomah a hung inlàr a "Hi ram hi i thlahai kuomah la pêng ka tih" tiin a hril a. Chu taka a kuoma inlâr LALPA ta dingin Abram chun maichàm a siem a.
{12:8} Chu hmuna inthok chun Bethel sak tieng tlângah an inson a, chu taka chun puon in a kei a. Thlang tieng chun Bethel a um a, a sak tieng chun Ai khuo. Hi hmuna hin maichàm a siem nawk a, LALPA hming a lam a.
{12:9} Chun, Abram chu Negeve tieng panin a fe ta pei a.
{12:10} Chun, chu rama chun tàm a tla a. Tàm chu a nasa êm leiin Aigupta rama um hri dingin Abram chu a fe thla a.
{12:11} Aigupta an lût tawm chun a nuhmei Sarai kuomah, "Ngai ta, nu hmel tha tak i nih ti ka hriet a.
{12:12} Aigupta mihaiin an hmu pha che chu, 'Hi hi a nuhmei a nih' tîng an ta, kei chu mi that an ta, nang chu hlàng an ti che.
{12:13} I zâra him taka ka um theina ding le ka hringna ka chàn nawna dingin, 'A farnu ka nih' ti pei rawh" a ta.
{12:14} Abramin Aigupta ram a tlung chun Aigupta mihaiin a nuhmei chu hmel tha an ti hle a.
{12:15} Faraw hnuoia thoktuhaiin an hmu chun Faraw chu an hrilhmu a. Chuongchun, nuhmei chu Faraw inah an thuoi a.
{12:16} Ama lei chun Abram chu an duot hle a, beram hai, bawngchal hai, sabengtung chal le a pui hai, bawipa le bawinu hai le sanghawngsei hai a nei pha ta a.
{12:17} Nisienlakhom, Abram nuhmei Sarai lei chun LALPAN Faraw le a sûngkuohai chu hripuiin a soisak a.
{12:18} Chuongchun, Faraw chun Abram chu a ko a, "Ka chunga i thilthaw hi ieng am an ta le? I nuhmei a nih ti ieng dinga i mi hril naw am a na?
{12:19} Ieng dinga 'Ka farnu a nih' i ti? Chu lei chun annawm nuhmei dinga ka thuoi chu. Tu hin i nuhmei hi thuoi la, fe dai rawh" a ta.
{12:20} Faraw chun a mihai chu Abram chunga an thaw dàn ding thu a pêk a, a nuhmei le a thil neihai po po le chun an inthla liem ta a.
{13:1} Abram chun a nuhmei le a thil nei po po leh Aigupta ram a suoksan a, Negev tieng a pan a, Lota chun a zui pei a.
{13:2} Abram chun ranruol le sum le pai tangkaruo le rangkachakhai a hau hman ta hle a.
{13:3} Negev-a inthok chun hmun hrang hrangah bûk khuorin, Bethel chen a fe a, chu chu Bethel le Ai khaw inkâra kha hmaa puon in a keina hmun le maichàm a siemna hmun kha a nih.
{13:4} Chu taka chun Abram chun LALPA hming a lam a.
{13:5} Abram le inzui Lota khomin beram ruol le bawng ruol neiin, puon in a kei ve a.
{13:6} Amiruokchu, an pahnia khawsakna dingin ramin a keng ta naw a, an burip ta êm leiin an khawsa hmunkhat thei ta hlol naw a.
{13:7} Chu lai ram chu Kanan mihai le Periz mihai chêngna hmun a nih. Abram ran puhai le Lota ran puhai inkârah inhalna a hung suok a.
{13:8} Chuongchun, Abramin Lota kuomah, "Lunginsiettakin, nangma le keima inkàr le i ran chingtuhai le ka ran chingtuhai inkârah insel inhal um naw raw se, unau ei ni si a.
{13:9} Ram a um dei duoi an naw am a ni? Lunginsiettakin ka kuoma inthok hin inmuolvom el ta rawh. Nang voi tieng i fe leh kei chang tieng fèng ka ta, chang tieng i fe leh kei voi tieng fe el lem ka tih" a ta.
{13:10} Lota chu Zoar khuo tieng thlîrin a ngha vel a, Jordan phaizawl chu LALPA huon ang le Aigupta ram ang ela ram hnawng tha a nih ti a hriet a, LALPAN Sodom le Gomora a suksiet hma kha a ni si a.
{13:11} Chuongchun, Lota chun Jordan phaizawl chu a thlang a, sak tieng panga chun a'n son a, an um hran ta a.
{13:12} Abram chu Kananhai rama chun a um ta zing a, Lota chu Jordan phaizawla khuoa hai chun a chêng a, inson peiin Sodom khaw bulah umhmun a khuor a.
{13:13} Sodom khaw mihai chu an rilo hle a, Pathien lakah nasa takin an suol a.
{13:14} Lota fe hnungin LALPA chun Abram kuomah, "I umnaa inthok khan sak le thlang le sim le hmar tieng mit inlèn rawh.
{13:15} Ram i hmu po po hi nangma le i thlahai kutah kumkhuoa dingin ka pêk ding che a nih.
{13:16} I thlahai chu hnuoia pilvut anga tamin ka siem ding a nih. Tu khomin pilvut a tiem sèng chun i thlahai chu tiem sèng chau a tih.
{13:17} Tho la, ram hi a dung a khangin fang suok rawh, ka pêk ding che a ni si a" a ta.
{13:18} Chuongchun, Abram chu insonin, Hebron khuoa Mamre saisaw thing lien tak bula chun umhmun a khuor a, chu taka chun LALPA ta dingin maichàm a siem a.
{14:1} Chuong hun laia mi Sinar lal Amrafel hai, Elasar lal Ariok hai, Elam lal Kedorlaomer hai le Goiim lal Tidal hai thang khawm le
{14:2} Sodom lal Bera hai, Gomora lal Birsa hai, Adma lal Sinab hai, Zeboiim lal Semeber hai le Bela (chu chu Zoar) lal hai thang khawm chu an indo a.
{14:3} A nuhnung lem pawlhai chun Sidim ruom, Tuifinriet Al ruomah thang hmun an khaw a;
{14:4} anni rawi hi kum sawm le kum hni zet Kedorlaomer lal hnuoiah an lo um ta hlak a, a kum sawm le kum thumnaa chun an hel tah a nih.
{14:5} Kum sawm le kum linaa chun Kedorlaomer le a'n thloppui lalhai chun Asterot Karnaim khuoa Refai mihai, Ham khuoa Zuzim-hai, Save Kiriathaim khuoa Emim-hai,
{14:6} Seir tlânga inthoka thlaler bula khaw um Elo Parana chena inzâr Hor mihai chu an hung rûn a.
{14:7} Chu taka inthok chun En Mispat (Kades an ti bok) tieng an kîr a, Amalekhai ram po po le Hazazor Tamara um Amor mihai chu an hne vong a.
{14:8} Chuongchun, Sodom lal, Gomora lal, Admah lal, Zeboiim lal, Bela (Zoar) lal hai chu an inthok suok a, Sidim ruoma chun anni chu bei dingin thang an lo khaw a;
{14:9} Elam lal Kedorlaomer hai, Goiim lal Tidal hai, Sinar lal Amrafel hai le Elasar lal Ariok hai, lal palihai chu lal panga le chun an inbei ta a.
{14:10} Sidim ruom chu alkatara khura sip a na; Sodom le Gomora khaw lalhai chu an tlânsie a, chu taka chun an tla a, a tla mahlahai chu tlânga chun an tlân hmang a.
{14:11} Chuongchun, lal palihai chun Sodom le Gomora mihai sum nei po po le an bu le bal nei po po chu an lâk a, an kîr ta a.
{14:12} Abram sangpa naupa Lota chu Sodom khuoa um a ni leiin a thil nei po po leh an man sa a, an thuoi a.
{14:13} Mi pakhat tlân suok chun Hebrai mi Abram chu a hril a; ama chu Amor mi, Mamre saisaw thing bula um a nih. Mamre chu Eskol le Anera hai unau a na, anni chu Abram le thang tlàng an nih.
{14:14} Abramin a naupa sala an thuoi ti a hriet charin ama mi ngot, a ina seilien, indo inchûk thiem ta sa zathum le sawm pariet chu a thuoi a, Dan khuo chenin an hnot zui a.
{14:15} Zàna chun Abramin anni chu bei dingin a mihai chu a sem dar a, an hne a, Damaska hmar tienga um Hoba khuo chenin an hnot thlûr a.
{14:16} An ràllàk sumhai po po chu a làk kîr nawk vong a, a naupa Lota le a thil neihai bàkah, nuhmei ruol le mi dang an manhai khom an thuoi kîr nawk a.
{14:17} Kedorlaomer le a tienga thang lalhai tukdol zoa Abram a hung kîr tieng chun Sodom lalin Save ruomah a lo hmuok a (Save ruom chu 'Lal ruom' tina a nih.)
{14:18} Chun, Salem khaw lal Melkisedek khomin bei le uoiin chawiin a lo hmuok bok a; ama chu Pathien Chunghnungtak thiempu a nih.
{14:19} Ama chun Abram chu mal a sawm a, "Hnuoi le vân siemtu Pathien Chunghnungtak chun Abram chu malsawm sien,
{14:20} I hmêlmahai inhnetirtu che Chunghnungtak Pathien chu inpâkin um raw se" a ta. Abram chun a râllâk iengkima sawma pakhat chu a pêk a.
{14:21} Chun, Sodom lal chun Abram kuomah, "Ka mihai po hi mi pe suok la, râllâk sum hi chu nangin chang vong el rawh" a ta.
{14:22} Abram ruok chun Sodom khaw lal kuomah, "I thil nei ieng khom, pat zâi khat khom, pheikhok hrui hlek khom la lo dingin hnuoi le vân siemtu LALPA Pathien Chunghnungtak kuomah thu ka lo tiem tah a nih.
{14:23} Chuong naw chun, 'Abram chu ka sukhausak annawm' ti hlauh rawi i tih.
{14:24} Ka fepui ka mihai fâk ral tah chu a ral tah ni sien, a dang chu ieng khom la naw ning; ka thu inkoppui Anera mi hai, Eskol mi hai le Mamre mi hai ruok chun an chan seng la raw hai se" a ta.
{15:1} Chu hnung chun Abram chu zèlin a um a, LALPAN a kuomah, "Abram, ti naw, kei hi i phaw ka nih; lukhawng i dong ding khom a ropui a nih" a hung ti a.
{15:2} Abram ruok chun, "Aw LALPA Chunghnungtak, nau bo ka na, ka ro khawmtu ding hlak chu Damaska khuoa mi Eliezar a ni dai si a, iem a na i mi pêk thei chu?" a ta.
{15:3} Abram vèkin, "Ngai ta, chi i mi'n thlatir si naw a, ka ina inthoka pieng bawi hi ka ro hluotu ding a ni el tah si hi!" a ti nawk a.
{15:4} Chuongchun, LALPA thu chu a hung tlung a, "Kha mi kha i ro hluotu ding a ni nawh. I rîla ra chauh naw chun i ro hluo naw ni hai"tiin.
{15:5} Chun, Abram chu tuolah a thuoi suok a, "Van tieng khi en la, arasi khi i tiem sèng hrim am hang tiem ta leh" a ta. Ama vêkin, "I thlahai chu khieng zât khi la nîng an tih" a ta.
{15:6} Abram chun LALPA chu a ring a, chu chu a felnaah a pompèk a.
{15:7} Chun, "Kei hi LALPA, hi ram hi pe ding che le inhluotir ding chea Kaldaihai khuo Ur-a inthoka ko suoktu che kha ka nih" a ti bok a.
{15:8} Abram chun, "Aw LALPA Chunghnungtak, ka hluo ding ti iengtin am ka hriet ding?" a ta.
{15:9} LALPA chun a kuomah, "Bawng la, kèl le beram chal, kum thum mi seng le vàthu le pàrva tuoi hung chawi rawh" a ta.
{15:10} Chuonghai chu a hung lâk a, ran po chu a laiah a khoi seng a, phel tin chu inhmatuokin a sie vong a, vatehai ruok chu a khoi ve nawh.
{15:11} Mulukolhai chun fâk tumin saruong chu an zuk baw a, Abram chun a lo hawl zâm pei a.
{15:12} Ni a tlàk dier dier lai chun Abram chu indên takin a lo in ta dêr a, thim sà tak le tibaium takin ama chu a hung zàr khum a.
{15:13} Chuongchun, LALPAN Abram kuomah, "I thlahai chu mi ramah la mikhuol an ta, mi bawia umin kum zali sûng suknomnat tuor an tih ti hre rawh.
{15:14} Amiruokchu, rong an bawlpêk hnamhai chungthu chu la rêl ka ta, chu zoah an rosum nei tam tak leh la hung suok dok an tih.
{15:15} Nang ruok chu i thlatuhai kuomah thlamuong takin fèng i ta, ngal fîma damin vui liem an ti che.
{15:16} Suon linaah hi hmuna hin i thlahai chu hung kîr nawk chauh an tih; Amorhai suolna chu a la kin hri si nawh," a ta.
{15:17} Ni tlâk hnunga khuo a hung inthim chun meiphu khu lui lui le meiser chok puot puot chu saruong khoi phel inkâra chun an inlon zut zut a.
{15:18} Chu ni chun LALPAN Abram kuomah thu a thlung a: "Aigupta vadunga inthoka vadungpui Eufretis inkâr ram hi i thlahai ka pèk,
{15:19} Ken mi hai, Keniz mi hai, Kadmon mi hai,
{15:20} Hit mi hai, Periz mi hai, Refaim mi hai,
{15:21} Amor mi hai, Kanan mi hai le Girgas mi hai ram po po khom" tiin.
{16:1} Abram nuhmei Sarai chun nau hrim a neipèk nawh. Sarai chun Aigupta mi bawinu a nei a, a hming chu Hagar a nih.
{16:2} Sarai chun Abram kuomah, "LALPAN nau a mi'n neitir phal si naw a, ka bawinu hi pawl el la, ama laka inthokin nau ka nei miel thei rawi mawh" a ta. Sarai thu chu Abramin a remtipui a.
{16:3} Chuongchun, Kanan ramah kum sawm an um hnungin Sarai chun a bawinu, Aigupta mi chu a thuoi a, a pasal Abram kuomah chun nuhmeia nei dingin a pêk a.
{16:4} Hagar chu a lo pawl a, a hung inrai a, sienkhom a'n rai ti a hriet charin Hagar chun a pi chu a hmusit tan el ta a.
{16:5} Sarai chun Abram kuomah, "Ka thil tuor hi a maw i phur a nih. Ka bawinu ka pêk che a, a'n rai ti a hriet charin a mi hmusit tan el ta si hi. LALPA chun nang le keia chungthu hung rêl raw se" a ta.
{16:6} Abram ruok chun Sarai kuomah, "Ngai ta, i bawinu chu i kuta um annawm, tha i ti dàn ang angin a chungah thaw ta la" a ta. Sarai chun nasa taka a sukrimsik leiin Hagar chu a tlàn hmang a.
{16:7} LALPA vàntirko chun thlalera Sur khuo panna lampuia tuikhur kawla chun a lo hmu a.
{16:8} Vantirko chun a kuomah, "Hagar, Sarai bawinu, khaw laia inthoka hung suok a, khaw laia fe ding am i na? a ta. Ama chun, "Ka pi Sarai kuoma inthokin ka tlàn hmang a nih" a ta.
{16:9} LALPA vàntirko chun a kuomah, "I pi kuomah kîr nawk la, a thu thuin um rawh," a ta.
{16:10} Vàntirko vêk chun, "I thlahai chu tiem sèng lo khop hiela tamin sukpung ka tih.
{16:11} Ngai ta, nau i pai ta a, nau pasal nei i ta, LALPAN i rinum tuorzie hi a hriet tah leiin a hmingah Ismael i sak ding a nih.
{16:12} Ama chu ram sabengtung ang el nîng a ta, mi tin do a ta, mi tinin ama chu do bok an ta, a unauhai po po leh intai zingin khawsàng a tih" a ti bok a.
{16:13} Hagar chun "Pathien ka hmu si a, damin a mi la hlà zing el chu a na maw!" a ta, a betu LALPA chu "El-roi"f tiin a'n bûk a.
{16:14} Chu lei chun tuikul hminga khom 'Beer-lahai-roi'g ti inbûk a na, chu chu Kades le Bered khaw inkârah a um.
{16:15} Hagar chun Abram chu nau pasal a neipèk a, Abram chun a naupa hmingah 'Ismael' a sak a.
{16:16} Hagarin Ismael a neipèk lai hin Abram chu kum sawmriet le kum ruka upa a ni tah.
{17:1} Abram chu kum sawmkuo le pakuo mi a niin a kuomah LALPA a hung inlàr a, "Kei hi Iengkim Pathien chu ka nih; ka ditzawng angin kalchawi la, soisel boin um rawh.
{17:2} Nangma le keima inkâra ka thlung chu suknghet ka ta, nasa takin sukpung ka ti che," a ta.
{17:3} Abram chu hmaia hnuoi sikin a bokkhup a, Pathienin a biek pei a,
{17:4} "Hi hi i kuoma ka thuthlung chu a nih: Hnam tam tak thlatu hung nîng i tih.
{17:5} I hming khom Abram ni ta naw ni a, 'Abraham' ni lem tàng a tih, hnam tam tak paah ka siem ta che leiin.
{17:6} I thlahai nasa takin sukpung ka ta, nangmaa inthokin hnam tam tak indin ka ta, nangmaa inthokin lalhai hung suok an tih.
{17:7} Nang le i thlahai ta dinga in Pathien ni dinga thu ka thlung hi, nang le i thlahai le an thlahai, suon la hung um pei ding hai ta ding khoma ka kumkhaw thuthlung dingin ka suknghet.
{17:8} Tuta mikhuol anga i chàmna Kanan ram po po hi nang le i thla peihai kumkhaw ro dingin pêng ka ta, an Pathien ni pei ka tih" a ta.
{17:9} Pathien chun Abraham kuomah thu a hril pei a, "Nang khomin ka thuthlung i zawm ding a nih; nang le i thlahai le an thla peihai khomin an zawm ding a nih.
{17:10} Nang le i thla peihaiin ka thuthlung in zawm ding chu hi hi a nih: nangni laia pasal taphot chun ser in intantir ding a nih.
{17:11} Ser in tan chu nangma le keima inkàra thuthlung inchikna nîng a tih.
{17:12} I thlahai taphotin, an pienga inthoka ni rietnaah ser an intantir ding a nih;
{17:13} i thlahai kher naw khom, i ina pieng amanih, hmun danga inthoka suma i'n chawk amanih pasal taphot chun ser in intantir ding a nih; chuong ang chun, ka thuthlung chu kumkhaw thuthlung dingin in taksaah put tang in tih.
{17:14} Chun, nangni lai ser tan lo an um hrim hrim chun ka thuthlung an bawsiet leiin nangni laia inthokin hnawl hmang ro" a ta.
{17:15} Pathien chun Abraham kuomah hieng hin a hril bok a, "I nuhmei Sarai khom Sarai tia ko ni ta loin, Sari ti hming put lem tàng a tih.
{17:16} Malsawm ka ta, amaa inthokin nau pasal pe ngei ka ti che. Malsawm ka ta, hnamhai thlatu nîng a ta, amaa inthokin lal tam tak hung suok an tih" tiin.
{17:17} Abraham chu hnuoi sikin a bokkhup a, a'n nui a, "Kum za miin maw nau pasal a hang a nei el ding chu! Kum sawmkuo mi Sari'n maw nau a nei el ding chu!" a ti lungril a.
{17:18} Abraham chun Pathien kuomah, "Ismael hin i ditsakna changin dam pei phot sien la" a ta.
{17:19} Pathien chun, "Chang e, amiruokchu i nuhmei Sari'n nau pasal neipèk a ti che, a hmingah Isak i sak ding a nih. Ka thuthlung chu kumkhaw thuthlung dingin ama le a thlahai kuomah suknghet ka tih.
{17:20} Ismael chungthua i thil hni khom ka ngàithlâkpèk che. Ama chu malsawm ka ta, chi thla hauin nasa takin a thlahai hung pung an ta, lal sawmpahni thlatu nîng a ta, hnam ropui takin siem ka tih.
{17:21} Ka thuthlung ruok chu kum nawk tu ang hun vêla Sari naupa hung pieng ding Isak kuoma chun thlung ka tih" a ta.
{17:22} Abraham a biek zo chun Pathien chun a kai tungsan a.
{17:23} Abraham chun a naupa Ismael le a ina pieng po po le suma inchawk, an sûngkuoa mi pasal po po chu a thuoi a, Pathienin a kuoma a hril angin chu ni lâ là chun an ser vun hmor a tanpèk a.
{17:24} Ser a tan hin Abraham chu kum sawmkuo le pakuo mi a ni ta a,
{17:25} a naupa Ismael chu kum sawm le pathum mi a nih.
{17:26} Chu ni ngei chun a nih Abraham le a naupa Ismael chu sertan an hung ni chu.
{17:27} Abraham insûnga chêng pasal po po, a ina pieng le hmun danga inthoka suma a'n chawk pasal po po khom ama ruolin sertan an hung ni ta vong a nih.
{18:1} Sùn lum lai tak Mamre saisaw thing bula a puon in kotkhara Abraham a thung lai chun a kuomah Pathien a hung inlàr a.
{18:2} A hang dàk chun a bul ela mi pathum ngîr a hmu a. A hmu charin a puon in kotkhâra inthok chun anni chu lawm lût dingin a tho a, hnuoi sikin chibai a lo bûk a.
{18:3} "Puhai, ditsakna dong tlâka in mi hmu chun in siehlaw hi fe pèl lul naw ro.
{18:4} Tui tlawmte bèk hung la hai sien, in kehai sawpin thing buk hnuoia hin chawl hadam ro.
{18:5} In siehlaw kuom in hung tlung ta rau rau si hin chu, fâk ding iemani bèk va lang ka ta, insukhar unla, chu zoah in inzin nawk pei ding annawm" a ta. Anni chun, "A tha ie, i ti ang chun ni raw se" an ta.
{18:6} Chuongchun, Abraham chu a puon inah a lùt nghal a, Sari kuoma chun, "Inhmaw takin beiphit indip tak tekhawng thum la suok la, hmet la, beipèr siem rawh" a ta.
{18:7} Chu zoah a ran ruol umnaah a va tlân a, bawng tuoi tha tak el a va kei a, a siehlaw kuomah a pêk a, ama chun inrang takin a hung buotsai a.
{18:8} Chun, bawngnene khal, bawngnene le bawng tuoi sa an buotsai chu chawiin an hmaa chun a va sie a. An fâk lai chun thing buk hnuoia chun anni bulah ngirin a nghâk zing a.
{18:9} Chun, anni chun a kuomah, "I nuhmei Sari khaw lai am a um a?" tiin an indon a. Ama chun, "Puon ina son" a ta.
{18:10} LALPA chun a kuomah, "Kum nawk hi hun hi a tlung pha i kuomah hung nawk ngei ngei ka ta, i nuhmei Sarin nau pasal nei a tih" a ta. A hnunga puon in kotkhâr bula chun Sari'n a lo ngàithlâk zing a.
{18:11} Abraham le Sari chu upa tak an ni ta a, Sarin nau a von thei hun khom a pel dai tah.
{18:12} "Ka chuoi hnung dai le ka lalpa hlak a upat ta hle hnungin, hi lawmna hi tu hin ka chang thei ding maw?" tiin lungrilin a ngaituo a, arûkin a'n nui a.
{18:13} Chu phing leh LALPAN Abraham kuomah, "Iengti dàna Sarin, 'Kei ka tar tâk vei leh nau ka nei tak tak ding maw?' tia a'n nui am a na?
{18:14} LALPA ta dingin thaw harsa a um am a ni? A hun takah kum nawk leh hung nawk ka ta, Sarin nau pasal lo nei tàng a tih" a ta.
{18:15} Sari chun ti takin, "Ka'n nui nawh" tiin a thang a. Ama chun, "I'n nui ngei kha teh" a ta.
{18:16} Mihai chu chu taka inthok chun an suok a, Sodom khuo tieng an zuk thlîr a, Abraham khomin anni chu inthla dingin a zui a.
{18:17} Chun, LALPA chun, "Ka thil thaw tum hi Abraham laka hin ka ip ding am a ni aw?
{18:18} Abraham hi hnam ropui tak le thil thaw thei tak a la hung ni ngei ding a na, ama leiin hnuoia hnam tin malsawmin an la um ding a ni si a.
{18:19} Ip naw ning. A kuoma LALPA thuthlung chu hlena a um theina dinga ama sûngkuo le a suon la hung pei dinghaiin thil fel tak le indik taka thawa LALPA lampui an hraw theina dinga thu petu dingin ama hi ka thlang a nih," a ta.
{18:20} Chuongchun, LALPA chun "Sodom le Gomora suolzie thu le an thilthaw râpthlâkzie ka naah a hung tlung a,
{18:21} a'n dik tak tak am ti en fie dingin fe thlàng ka tih" a ta.
{18:22} Chuongchun, mihai chu Sodom khuo panin an inher liem a, Abraham ruok chu LALPA hmaah a la ngîr zing a.
{18:23} Abraham chun a va hnai a, "Mi felhai chu mi suolhai lai i sukbohmang ve el ding am a ni?
{18:24} Khaw sûnga chun mi fel sawmnga bèk an um el thei a, chuong mi fel sawmngahai lei chun khuo chu hla loin i sukbohmang el ding maw?
{18:25} Mi felhai chu mi rilohai leh sukbohmang a, mi felhai le mi rilohai thuhmun ronga en chu nang êm chun iIthaw awm si nawh. Hnuoi chung po poa Rorêltu chun fel takin a thaw lem naw ding maw?" a ta.
{18:26} LALPA chun, "Sodom khaw sûngah mi fel sawmnga khom ka hmu chun anni leiin a khaw pumpui chu hlà el ka tih" a ta.
{18:27} Abraham chun, "Ngai ta, kei pilvut le meivâp el hin ka biek pop ta laklaw che a;
{18:28} mi fel chu pangain sawmnga an tling naw khom a ni el thei a, pangaa an tling naw leiin a khaw pumpui chu i sukbohmang el ding maw?" a ta.
{18:29} Ama chun "Sawmli an um khomin sukbohmang naw nîng" a ta.
{18:30} Abraham chun, "Aw LALPA, lungsen naw la, hang hril nawk ka tih. Chu taka chun mi fel sawmthum chauh i hmu khom a ni el thei a" a ta. Ama chun, "Sawmthum khom ka hmu chun sukbohmang naw ning" a ta.
{18:31} Abraham chun, "Ngai ta, LALPA, ka biek pop ta si che hin chu, chu taka chun mi fel sawmhni chauh i hmu khom a ni el thei a" a ta. Ama chun, "Mi fel sawmhni lei khomin sukbohmang naw ning" a ta.
{18:32} Abraham chun, "Aw LALPA, i lung sen naw hràm sien, voi khat chauh hang hril nawk ka tih: chu taka chun mi fel sawm chauh i hmu el thei a" a ta. Ama chun, "Sawm lei khomin sukbohmang naw ning" a ta.
{18:33} Chuongchun, Abraham le an inbiek zo chun LALPA chu a fe a, Abraham khom a umna tieng a kîr nawk a.
{19:1} Vântirko pahnihai chun zàn tieng Sodom khuo an tlung a, Lota chu Sodom kotsuoa chun a lo inthung a. An hung a hmuin lo lawm lùt dingin Lota chu a tho a, bawka hnuoi sikin chibai a lo bùk a.
{19:2} "Puhai, lunginsiet takin in siehlaw ina hin lût phot unla, riek unla, in kehai sawp unla, zing inhma taka thoin in fe nawk ding annawm" a ta. Anni ruok chun, "Ni lo e, khawlaiah riek lem kan tih" an ta.
{19:3} Ama chun nasa taka a ngèn leiin a ina chun an lùt a, ruoi a buotsai a, chawl thang lo beiphèk a siem bok a, an fâk ta a.
{19:4} Nisienlakhom, an zàl hmain a khaw mi, Sodom mihai chu a chin a lien vêng tina mi inhawr khawmin in chu an hung inhuol a.
{19:5} Lota chu an ko khêk a, "Voizàna i ina tlung pasalhai kha khaw la'm an um a? Hung thuoi suok tawl rawh, kan lo pawl theina dingin" an ta.
{19:6} Lota chun kot a hong a, a va suok a, kot chu a khâr nawk a.
{19:7} "Ka unauhai, lunginsiet takin chuong khopa rilo chun um naw hràm ro.
{19:8} Ngai ta u, tu la pawl ngai lo nau nuhmei pahni ka nei a, hung thuoi suok ka ta, tha in ti angin an chungah thaw lem ro; ka mikhuolhai ruok hi chu mi tawkpêk naw ro, ka in luma ka huol himna hnuoia um an ni si a" a ta.
{19:9} Anni rawi chun, "Intawl hmang rawh. Nanga pa hrep hi, pêm mei meiin kan chungah thu nei i tum vei a ni? I mikhuolhai nèkin i tuor sà lem a tih" an ta. Lota chu an hung nor hlèng a, kotkhâr chu sut siet an tum a.
{19:10} Nisienlakhom ina mihai chun an hei ban a, Lota chu in sùngah an hnûk lût a, kot chu an kal tlat a.
{19:11} Kotkhâr bula umhai chu a chin a lienin an mit an sukdelpêk vong a, kotkhâr chu an hmu thei ta naw a.
{19:12} Chun, mihai chun Lota kuomah, "Hieng i ina mihai ti lo, hi khuoa hin sûngkuo dang i nei am? I mâkpa hai, i naunu le naupa hai le khaw sûnga mi laichin hnai i nei taphot chu hi khuoa inthok hin thuoi suok tawl rawh.
{19:13} LALPA hmaah an riva a se ta êm leiin hi khuo hi kan sukbohmang ding a na, chu ding chun LALPAN a mi tir a nih" an ta.
{19:14} Chuongchun, Lota chu a fe suok a, a naunuhai nei dinga a mâkpa huolhai kuoma chun, "Tho unla, hi khuoa inthok hin suok ro, LALPAN hi khuo hi a sukbohmang ding a nih" tiin a va hril a. A mâkpa huolhai hlak chun a fiemthu an sawn lem si.
{19:15} Khawfîngchat vela chun vàntirkohaiin Lota kuomah, "Tho la, i nuhmei le hi taka i naunu pahni umhai hi inrang takin thuoi suok rawh, chuong naw chun hi khaw hremnaah hin bohmang ve hlauh rawi in tih" tiin an hmaw a.
{19:16} A la muongchang êm leiin vàntirkohai chun ama le a nuhmei le naunuhai chu an kuta chelin khaw puo tieng chun an kei suok a, LALPAN anni chu a lunginsiet si a.
{19:17} Khaw puo an tlung charin, vàntirko pakhat chun, "Tu hin in hringna dingin tlân ro. Hnung tieng ngha naw unla, phaizawlah chawl hrim hrim naw unla, tlânga son tlân tung ro. Chuong naw chun bohmang pal in tih" a ta.
{19:18} Nisienlakhom Lota chun, " Pu, chuong ang chu tlung naw hràm raw se.
{19:19} Ngai ta, i siehlaw hin i mit a tlung a, ka hringna hla dingin i zangaina lien tak chu ka chungah i'n langtir a. Sienkhom, tlâng chu tlân tlung zo naw ning, lampuiah sietnan mi nang a ta, thi tho ka tih.
{19:20} Saw va saw tlànna phâk chauh khuo a um a, khaw chikte a nih. Chu khaw chiktea chun mi'n tlàntir lem la, him ka tih" a ta.
{19:21} Vantirko chun, "Ni e, chu i hni khom chu phalpêk ka ti che. Chu khuo i hril chu sukbohmang sa ve naw el ka tih.
{19:22} Sienkhom, inhmaw takin tlân rawh, chu khuo i tlung hma po chun kut ka kei a ngai si a" a ta. Chu lei chun chu khaw hminga chun Zoarh ti an inbûk a nih.
{19:23} Lota'n Zoar khuo a tlung chun nisa a suok ta a.
{19:24} LALPA chun Sodom le Gomora khaw chunga chun vâna LALPA kuoma inthokin mei le kât a'n sûrtir chur chur a,
{19:25} chu khuohai le phaizawl po poa mi chênghai le hnuoia thil to taphot chu a kang hmang ta vong a.
{19:26} Lota nuhmei ruok chu a nghakîr leiin chi lungah a'n chang tah a nih.
{19:27} Abraham chu zîngkar inhma takin LALPA hmaa a ngìrna hmuna khan a hang fe a,
{19:28} Sodom le Gomora khuo tieng le phaizawl chu a zuk thlîr a, meikhu intûr ngul el, rawtuina meikhu ang ela khu tung ngùt ngùt chu a zuk hmu a.
{19:29} Pathienin phaizawla khuohai a suksiet khan Abraham chu a hriet zing a. Lota chêngna khuo a sukram lai khom khan Lota chu bohmangnaa inthokin a san suokpêk a nih.
{19:30} Lota chu Zoar khuoah a um ngam naw leiin a naunu pahnihai leh Zoar màksanin tlângah an kai a, chu taka chun pûkah an um a.
{19:31} Ni khat chu a naunu upa lem chun a sang kuomah, "Ei pa hi a upa ta a, hnuoi hmun tina an thaw dàn anga mi pawltu ding hlak ei kawl le kiengah pasal dang an um dèr bok si naw a.
{19:32} Ei pa hi uoiin hrâi rui ei ta, ei sûngkuo a mang nawna dingin ei pa hi inpawlpui ei tih" a ta.
{19:33} Chu zân chun an pa chu uoiin an hrài rui a, a upa lem chu a lût a, a zàlpui a; ama chun a hung zàl lai a hriet naw a, a tho nawk lai khom a hriet bok nawh.
{19:34} A zînga chun a upa lemin a sang kuomah, "Voizàn khan ei pa kuomah ka zâl a; voizàn khom hin uoiin indawntir nawk ei ta; chun nang lût la, ei pa chi thla mang loa ei siem theina dingin a kuomah va zâl ve rawh" a ta.
{19:35} Chu zân khom chun an pa chu uoiin an hrài rui a, a naupang lem chun a pa chu a va zàlpui a. Ama chun a hung zàl lai le a tho nawk lai a hriet chuong bok nawh.
{19:36} Chuongchun, Lota naunu pahnihai chun an pa lakah nau an hung pâi ve ve tah a.
{19:37} A upa lem chun nau pasal a nei a, a hmingah Moabi an sak a, ama chu tu laia Moab-hai thlàtu a nih.
{19:38} A naupang lem khomin nau pasal a nei a, a hmingah Ben-Amij an sak a, ama chu Amon-hai thlàtu a nih.
{20:1} Chu taka inthokin Abraham chu Negev tieng a'n son a, Kades le Sur inkârah umhmun a khuor a.
{20:2} Gerar-ah iemani chen a um laiin Abrahamin Sari chu "Ka farnu a nih" a ti leiin Gerar lal Abimelek chun a nuhmei dingin Sari chu a va'n thuoitir a.
{20:3} Nisienkhom, zâna chun Abimelek mangah Pathien a hung a, "Ngai ta, i nuhmei thuoi lei hin thi ngei i tih, mi nuhmei a ni si a" a ta.
{20:4} Abimelek chun ama nu chu a la tawk hman naw a, "LALPA, poi tawk lo mihai i sukhlum ding maw?
{20:5} Ama ngei khomin ka kuomah, 'Ka farnu a nih' a ti naw am a ni? Chun, amanu ngei khomin, 'Ka tapa a nih' a ti bok si a. Sie le tha hrietna inthieng tak le kut fài takin hi thil hi ka thaw a nih" a ta.
{20:6} A manga bok chun Pathienin, "A nih, lungril inthieng tak puta i thaw a nih ti ka hriet leiin, kei khomin ka chunga thil suol i thaw ding chu ka khap che a, chu leiin i tawk ka phal naw a nih.
{20:7} Tu hin mi nuhmei kha pe kîr la, ama chu zawlnei a na, tongtaipêk a ti che a, hung dam i tih; i pêk kîr naw ruok chun nang le i thil nei po po leh thi ngei i tih" a ta.
{20:8} Zîngkar chun Abimelekin a khawnbawlhai po po a ko khawm a, a chunga thil hung tlung chu a hril a, an ti tawl hle a.
{20:9} Chu zoah Abimelek chun Abraham chu a'n ko lùttir a, a kuomah, "Ka chungah ieng thil top am a na i thaw hi?
{20:10} I poi ieng am ka tawk a, hienga kei le ka lalram chungah thiemnawna râpthlâk tak i hung intlun ta hi? Thil thaw lo ding tawp ka chungah i thaw a nih. Iem a na hienga i thawna san?" a ta.
{20:11} Abraham chun, "Hi hmuna hin Pathien tina nei mi an um ka ring naw leiin, ka nuhmei lei hin mi that an tih ti ka tithawng lei a nih.
{20:12} Chu bâkah, ka farnu a ni hrim a, pa hmun khat, sienkhom nu tum kan na, ka nuhmei a hung ni ta pei a.
{20:13} Ka pa ina inthoka Pathienin a mi'n vâkvàitir lai khan a kuomah, 'I mi hmangaizie i'n langtir dàn ding chu hieng ang hin a nih: ei tlungna hmun taphotah 'Ka tapa a nih, ti pei rawh' ka ti ta sa hrim a nih" a ta.
{20:14} Abimelek chun beram hai, bawng hai, bawinu le bawipa hai a hung thuoi a, Abraham a pêk a, a nuhmei Sari khom a pêk kîr bok a.
{20:15} Abimelek chun, "En ta, ka ram chu a um dei duoi annawm, i ditna hmun hmunah um rawh" a ta.
{20:16} Chun, Sari kuoma chun, "I tapa hi tangka sângkhatk ka pêk tah a, i kuoma um po po hai hrieta i chunga thawsuolna laka thupha chawina a na, i chungthu a fel nawk vong tah" a ta.
{20:17} Chuongchun, Abraham chu Pathien kuomah a tongtai a, Pathienin Abimelek le a nuhmei le an bawinuhai po po chu a sukdam a, nau nei thei dingin a hung siem nawk ta vong a.
{20:18} A san chu, Abraham nuhmei Sari leiin LALPA chun Abimelek sûngkuo sul po po a lo khârpèk vong hman lei a nih.
{21:1} A hril tah angin LALPA chun Sari chungah zangaina insuoin, a thu tiem tah angin a chungah a thaw a.
{21:2} Sari chun nau a pai a, Pathienin a kuoma a hril hun taka chun tar hnungin Abraham chu nau pasal a neipèk a.
{21:3} Sarin a neipèk a nau pasal hmingah chun Abraham chun 'Isak' a sak a.
{21:4} A naupa Isak chu ni riet a tling charin, Pathienin thu a pêk angin a ser a tanpêk a.
{21:5} A naupa Isak a pieng chun Abraham chu kum zaa upa a ni tah.
{21:6} Sari chun, "Pathienin a mi suknui a, hi thu hre taphot chun mi'n nuipui vêng an tih" a ta.
{21:7} A hril pei a, " 'Sari'n naute la pom a tih' ti tuin am Abraham kuomah an hril telul ding? Sienkhom a tar hnungin nau pasal ka neipêk ta hi!" a ta.
{21:8} Naute chu a hung inthang lien a, nene nèk an inbàntir ni chun Abrahamin ruoi ropui tak a the a.
{21:9} Aigupta mi Hagar naupa, Abraham ta dinga a neipêk chun a nuisaw lai chu Sari'n a hmu a,
{21:10} Abraham kuomah, "Hi bawinu le a naupa hi hnot suok rawh; hi bawinu naupa hin ka naupa ro hluopui thei naw nih" a ta.
{21:11} A naupa chungchàng thu chun Abraham chu nasa takin a sukbeidong a.
{21:12} Sienkhom, Pathienin, "Naupang chungchàng thu le iI bawinu chungthu hin i lung sukrim naw raw se. Sari ti ang ang chu zawm rawh, a san chu Isaka inthokin i thlahai chu an sui ding a ni si a.
{21:13} Bawinu naupa khom hi hnam ropui takah siem ka tih, i thlaa mi a ni tlat leiin" a ta.
{21:14} A tûk zîngkar chun inhma takin Abraham chu a tho a, beipèr le savun tuiûm, tui thun sip chu Hagar a pêk a, a liengkoa chun a'n chuonpêk a, naupang le chun a tir suok tah a. Chuongchun an fe a, Beersheba thlalera chun an invâk an invâk a.
{21:15} Tuiûma tui an dawn zo chun, naupang chu hlo buk hnuoiah a sie a.
{21:16} Iemani chena hla, thal kâp phàk vela chun a thung chot a, lungrilin, "Ka naupa thi ding chu ka en ngam lul nawh" a ta, inhniek hlop hlopin a tap a.
{21:17} Pathienin naupang tap ri chu a hriet a. Pathien vàntirko chun vâna inthokin Hagar chu a zuk biek a, "Hagar, iem i chang an ta le? Ti naw, saw taka naupang zâl tap ri chu Pathienin a hriet.
{21:18} Tho la, naupang saw kei tho la, i kutin chel rawh, hnam ropui takin ka la siem ding a nih" a ta.
{21:19} Chu phing leh Pathienin a mit a hongpêk a, tuikul a hmu a, a va pan a, tuiûma chun tui chu a thun sip a, naupang chu a'n dawntir a.
{21:20} Pathienin naupang chu a umpui a, a hung seilien pei a, thlalerah a um hlak a, thal kâp thiem mi a hung ni ta a.
{21:21} Paran thlalera an um lai chun a nuin Aigupta mi nuhmeiah a'n neitir a.
{21:22} Chuong lai chun Abimelek le a sipai hotu Fikol chun Abraham kuomah, " I thilthaw iengkimah Pathienin a umpui che a.
{21:23} Kei le ka nauhai le ka thlahai chu thukhêla indawrpui dêr lo dingin tu hin Pathien hmaah inkhàm meuin thu mi tiem rawh. I chunga lunginsietna ka'n langtir ang bokin, mikhuol anga i chêngna ram hi lunginsiet ve dingin thu intiemkam bok rawh" an ta.
{21:24} Abraham chun, "Awleh, ka'n khàm" a ta.
{21:25} Chun, Abimelek siehlawhaiin tuikul an pawnglâk leia a lungni nawna thu chu Abrahamin Abimelek kuomah a hril a.
{21:26} Abimelek chun, " Chu chu tû thaw amanih ti ka hriet dêr nawh. Hi thil hi a hmain i mi hril ngai si naw a, tu hi ka hriet voi khatna a nih" a ta.
{21:27} Chuongchun, Abraham chun beram le bawng ruol a hung thuoi a, Abimelek kuomah a pêk a, an pahni chun thu an thlung ta a.
{21:28} Abraham chun a beram ruol laia beramte, a la ngot pasari a sie hrang a.
{21:29} Abimelek chun Abraham kuomah, "Beram te, a la ngot pasari a hrana i sie hi ieng lei am a na?" a ta.
{21:30} Abraham chun, "Hi tuikul hi keima cho ngei a nih ti i mi hrietpuina dingin hieng beram te, a la ngot pasarihai hi ka kuta inthokin i lâk ding a nih" a ta.
{21:31} Chu thil lei chun chu hmun chu Beer-sheba an inbûk a nih, an pahniin chu hmuna chun inkhâma thu an thlung leiin.
{21:32} Beer-shebaa thu an thlung zo chun, Abimelek le sipai hotu Fikol chu Filistinhai ramah an kîr nawk a.
{21:33} Beer-shebaa chun Abrahamin tamaril thing a phun a, LALPA, Chatuon Pathien hming chu a lam a.
{21:34} Abraham chu Filistinhai ramah sawt tak a um a.
{22:1} Chuong thil hnunga chun Pathienin Abraham a fie a. A kuomah, "Abraham" a ta, ama chun, "Hi taka hin ka um" a ta.
{22:2} Chuongchun, Pathienin, "I naupa, i naupa nei sun Isak, i hmangai kha thuoi la, Moria bielah fepui la, chu taka tlâng pakhat ka kawkhmu chea chun pumraw inthawinaah inhlàn rawh" a ta.
{22:3} Abraham chu zîng inhma takin a tho a, a sabengtung a siem fel a, a siehlaw pahni le a naupa Isak chu a thuoi a. Pumraw inthawinaa hmang ding thing an ngà hnung chun Pathienin a hril tlâng tieng chu an pan a.
{22:4} Ni thumnaa chun Abraham chu a hang dâk a, an fena hmun ding chu ràlah a hei hmu a.
{22:5} A siehlawhai kuoma chun, "Kei le naupang chauh saw tlânga son va fèng kan ta, nangnin sabengtung leh hi taka hin mi lo nghàk ro. Pathien chawibiek kan ta, chu zoah hung kîr nawk kan tih" a ta.
{22:6} Abraham chun pumraw inthawinaa hmang ding thing têl chu a lâk a, a naupa Isak chu a'n puttir a, ama chun mei le chemte a chawi a, an pahni chun an fe ta a.
{22:7} Isak chun a pa Abraham chu a biek a, "Pa" a ta. Ama chun, "Iem, ka naupa?" a ta. Isak chun, "Hi, mei le thing chu a um a, sienkhom pumraw thilhlân ding beram te chu khaw lai am a um?" a ta.
{22:8} Abraham chun, "Ka naupa, Ama kuoma pumraw thilhlân ding chu Pathienin mi hung pe el a tih" a ta. An pahni chun an fe ta pei a.
{22:9} Pathienin a hrilna hmun an tlung chun Abrahamin maichàm a siem a, a chungah thing a sep khawm a. A naupa Isak chu a khuop a, maichàma thing chunga chun a'n zàltir a.
{22:10} Abraham chun a chemte a ban a, a naupa sun hlum dingin kut a hlàng a.
{22:11} Sienkhom, LALPA vàntirko chun vâna inthokin "Abraham, Abraham" tiin a zuk ko a. Ama chun, "Hi taka hin ka um" a ta.
{22:12} Vântirko chun "Naupang chungah khan kut thlâk naw la, a chungah ieng khom thaw naw rawh. I naupa, i naupa nei sun ngei ngei khom mi pêk i'n ro naw leiin Pathien i ti takzet ti tu hin ka hriet tah" a ta.
{22:13} Abraham chu a hang dàk a, ngai ta, beram chal, chîmbuka a kia intâng chu a hmu a. A va pan a, beram chal chu a man a, a naupa aiin pumraw thilhlânah a hmang a.
{22:14} Chuleiin, hi hmun hi Abraham chun 'Jehova-jire' (LALPA Phuhrûkna Tlâng) tiin a'n bûk a. Tu lai chen khom hin, "LALPA tlânga chun aman phuhrûk a tih" an ti hlak a nih.
{22:15} LALPA vàntirko chun vâna inthokin Abraham chu a hung ko nawk a,
{22:16} "I naupa, i naupa nei sun ngei ngei khom inro loa hi thil hi i thaw leiin kei, LALPA ngei hin ka hming sâlin thu ka'n khàm a nih.
{22:17} Mal sawm ngèi ngéi ka ti che a, vâna arasi le tuifinriet kama tieuvut anga tamin i thlahai la sukpung ka ta, i thlahai chun anni dotuhai khawpui chu la hluong an tih.
{22:18} Ka thu i awi leiin, i thlahai hmangin hnuoia hnam tinin malsawmna la chang an tih" a ta.
{22:19} Chuongchun, Abraham chun a rawihai chu a zuk fin nawk a, Beer-sheba panin an suok a, Beer-shebaa chun Abraham chu a um ta zing a.
{22:20} Chu hnung iemani chena chun Abraham kuomah, "Milka khomin i sang Nahor kha nau pasal iemani zàt a neipek" tiin miin an hung hril a.
{22:21} A upa tak chu Uza a na, a sanghai chu Buza hai, Aram pa Kemuel hai,
{22:22} Cheseda hai, Hazo hai, Pilda hai, Jidlaf hai le Bethuel hai an nih
{22:23} Bethuel chu Rebeka pa a nih. Milka chun chuong naupa pariet chu Abraham sangpa Nahor a neipèk a nih.
{22:24} A hmei, a hming Reuma khomin naupa Teba hai, Gaham hai, Tahas hai le Maaka hai a neipèk bok.
{23:1} Sari chu kum za le sawmhni le pasari a dam a.
{23:2} Kanan rama Kiriat Arba (Hebron an ti bok) a chun a thi a, Abraham chu Sari sûn ding le tà dingin a hung a.
{23:3} Abraham chu a nuhmei ruong bula inthok chun a tho suok a, Hit mihaim chu a biek a.
{23:4} "Kei chu nangni laia hung inpèm thar, mikhuol el ka ni a. Ka mithi ruong hi ka phûmna ding thlân hmun mi'n chawktir ro" a ta.
{23:5} Hit mihai chun Abraham kuomah,
{23:6} "Pu, mi ngaithla hràm rawh. Nang chu keini lai lal ropui tak i ni a, kan thlânmuola hai hin i ditna hmun hmunah i mithi chu phûm el ta la; i mithi i phumna dingin keini lai tù khomin kan thlân hmun pêk che kan inro nawh" an ta.
{23:7} Chuongchun, Abraham chu a tho a, Hit mihai chu kûnin chibai a bûk a, an kuomah,
{23:8} "Ka mithi ka phùm in mi phalpêk chun, ka thu hi mi ngâithlapêk unla, ka aiin Zohar naupa Efron kuomah mi ngênpèk unla,
{23:9} a lo monga a ram Makpela pûk chu mi'n chawktir hràm raw se. Nangni laia thlân hmun man in sak zât ang anga mi'n chawktir dingin mi hnipèk ro" a ta.
{23:10} Hit mi Efron chu a chipuihai lai chun a lo thung ve zing a. A chipuihai le khaw kul kotkhâr bula hung inkhawmhai hrieta ngei chun Abraham kuomah,
{23:11} "Ni lo e, pu, mi ngaithla la, ka chipuihai mithmua ngei hin lo chu ka pêk che a, a sûnga pûk um khom chu ka pêk bok che; i mithi chu phûm el rawh" a ta.
{23:12} A ram mihai hmaa chun kûnin Abraham chun chibai a bûk nawk tawl a,
{23:13} an rênga hriet phàka inringin Efron kuoma chun, "Lunginsiet takin mi ngaithla la, a ram man chu pêng ka tih. Mi pompèk hràm raw khai, ka mithi ka phùm theina dingin" a ta.
{23:14} Efron chun Abraham kuomah,
{23:15} "Pu, mi ngaithla la, ram man chu tangkaruo shekel zali a nih. Amiruokchu, nangma le keima inkârah chu chu ieng khop tham am a na? I mithi chu phûm el rawh" a ta.
{23:16} Abraham chun Efron ram man sak zât chu pêk a remti a, Hit mihai hmaa chun a man zât dinga tuk tangkaruo chu a'n bûktir a, sumdawnghaiin bùkna an hmang ang dungzuia shekel zali a na, chu chu Efron kuomah a pêk a.
{23:17} Chuongchun, Efron ram, Mamre kawla Makpela pûk le lo le a ramri sûnga thing um po po chu,
{23:18} kul kotkhâr bula hung inkhawm Hit mihai hmaa ngei chun dân ang takin Abraham taa sie nghet a ni ta a.
{23:19} Chu hnung chun Abrahamin a nuhmei Sari chu hi Kanan ram, Hebron khuoa Makpela pûk, Mamre bul ela uma chun a phûm a;
{23:20} chu lo le pûk chu Hit mihai chun thlân hmun dingin Abraham chu dân ang takin an inhlàn tah a nih.
{24:1} Abraham chu tar tak a ni ta a, kong iengkimah LALPAN mal a sawm a.
{24:2} A insùnga a siehlaw lu tak, a thil nei po po chunga thuneitu kuoma chun, "I kut kha ka malpui hnuoia hin rol rawh.
{24:3} LALPA, vân Pathien le hnuoi Pathien hming sàlin, ka chêngna Kanan mi nunghàkhai hi nuhmeia ka naupa inneitir lo ding le
{24:4} kan ram tieng, ka laibunghai lai fe a, kan rama mi ngei chu nuhmeia ka naupa Isak hi inneitir dingin thu ka'n khâmtir ding che a nih," a ta.
{24:5} Siehlaw chun a kuomah, "Nuhmei chun hi ram tieng hin mi zui nuom ta naw sien, i naupa chu i pieng le murna ramah chun ka thuoi kîr nawk ding am a ni?" tiin a'n don a.
{24:6} Abraham chun, "Ka naupa chu i thuoi kîr ding a ni nawh ti hre rawh.
{24:7} LALPA, vân Pathien, ka piengna ram le ka pa ina inthoka mi thuoi suoktu, mi be a, thu mi tiemtu chun mani meu inkhâmin hi ram hi ka thlahai a la rochung ding thu a thlung ta leiin, chu taka inthoka ka naupa nuhmei ding chu i hmupèk ngei theina dingin Ama ngeiin a vàntirko i hmaah tir a tih.
{24:8} Nuhmei chun a hung zui nuom naw che a ni chun hi inkhâmnaa inthok hin nang chu fihlim i tih. Ieng po khom ni sien, ka naupa chu chu taka chun i thuoi kîr ding a ni nawh" a ta.
{24:9} Chuongchun, siehlaw chun a kut chu a pu Abraham malpui hnuoia chun a rol a, chu chungthua chun a kuomah a'n khâm ta a.
{24:10} Siehlaw chun a pu sanghawngsei sawm a thuoi a, a pu thil nei tha tam tak a chawi sa bok a, Aram Naharaim (Mesopotamia hmar thlang) a Nahor khuo panin a'n thok suok a.
{24:11} A tlung chun zàn tieng, nuhmei ruol tuichawia an fe hunah khawhnawma tuikul sîra chun a sanghawngseihai chu dingthathuonin a'n boktir a.
{24:12} Chuongchun, a tongtai a, "Aw LALPA, ka pu Abraham Pathien, lunginsiet takin voisun hin mi'n hlawtlingtir la, ka pu Abraham chungah i lunginsietna inlangtir rawh.
{24:13} En ta, hi tuikul bula hin ka ngîr a, a khaw nunghàkhai chu tui chawi dingin an hung suok mèk a nih.
{24:14} Hieng ang hin thu ka rot nuom a: nunghàk tu kuoma khom, 'Lunginsiettakin i tui bèla tui kha mi'n dawntir raw khai' ka ti phaa amain, 'Dawn rawh, i sanghawngseihai dawn ding khom pêng ka tih' titu taphot chu, chu nunghàk ngei chu i siehlaw Isak ta dinga i ruot chu ni raw se. Chu chun ka pu chungah lunginsietna i'n langtir a nih ti hrieng ka tih" a ta.
{24:15} A tongtai khom a zo hmain, a liengkoah tui bèl inchuonin Rebek chu tuikhur panin a hung a. Ama chu Abraham sangpa Nahor le a nuhmei Milka naupa Bethuel naunu a nih.
{24:16} Nunghàk hmèl tha tak el, nunghàk thienglâm, pasal tu khomin an la pawl lo a nih. Tuikhura chun a tum a, a tui bel chu a thàl sip a, a hung suok nawk a.
{24:17} Siehlaw chun inrang takin a zu pan a, "Lunginsiet takin i tui bela tui kha tlawmte mi'n dawntir raw khai" a ta.
{24:18} Ama chun, "Pu, dawn rawh" a ti ruol chun a tui bel chu a chawi thlâk a, a'n dawntir a.
{24:19} A'n dawntir hnung chun, "I sanghawngseihai ta ding khom an dawn khop hma khat chu chawi pei ka tih" a ta.
{24:20} Taikuonga chun tui chu a sung thlâk vat a, tuikhur tieng a tlân thla a, sanghawngsei po po dawn khop a chawipêk a.
{24:21} A'n zinna san chu LALPAN a'n hlawtlingtir le tir naw hriet tumin siehlaw chun tong loin ama chu chîk takin a enthlâk zing a.
{24:22} A sanghawngseihaiin tui an dawn khop charin, siehlaw chun rangkachak hnarkuol, gram nga le a chenve bûk le rangkachak bânbun pahnih, gram za le sawm vela rik chu a phor suok a.
{24:23} Ama chun, "Tu naunu am i na? I pa inah riekna ding a um thei di'm ti mi hril thei i tim?" tiin a'n don a.
{24:24} Nunghâk chun, "Milka le Nahor hai naupa Bethuel naunu ka nih.
{24:25} Kan inah bupawl le ran bu kan hau a, zâna i riekna ding hmun khom kan nei" a ta.
{24:26} Chuongchun, siehlaw chun kûnin LALPA a chawibiek a,
{24:27} "LALPA, ka pu Abraham Pathien chu inpâkin um raw se, ka pu chunga a lunginsietna le ringumna chu a bânsan ngai si nawh. Kei ngei khom hi LALPAN ka'n zinnaah mi thuoiin, ka pu unauhai inah a mi thuoi tlung a ni hi" a ta.
{24:28} Chun, nunghàk chu a tlân a, chuong thil chu a nu sûngkuohai chu a va hril a.
{24:29} Rebek chun tapa a nei a, a hming chu Laban a nih. Chuongchun, Laban chu tuikhura umpa chu hmu ding chun a tlân suok a.
{24:30} A farnu Rebek hnârkuol le bânbun bun chu hmu a, a thil hrilhai chu a hriet phing leh a petu chu hmu dingin a fe a, tuikhur bulah a sanghawngseihai lai a lo ngîr a.
{24:31} Laban chun, "Nang, LALPA malsawmna dongtu, hung rawh. Ieng dinga hi taka hin i ngîr zing am? I riekna ding le i sanghawngseihai umna ding hmun ka buotsai diem tah" a ta.
{24:32} Chuongchun mi chu ina chun a lût a, sanghawngseihai thil phur chu Laban chun a lâk thlàk a. Sanghawngseihai fâk dingin bupawl le ranbu an hung lâk a, mi le a hung puihai ke sawpna dingin tui an hung lâk bok a.
{24:33} Fâk ding an hung chawi a, sienkhom ama chun, " Ka hungna san ka hril hma chun fa thei naw ning" a ta. Laban chun, "Chuong an leh hang hril ta la" a ta.
{24:34} Ama chun, "Kei hi Abraham siehlaw ka nih.
{24:35} LALPA chun nasa takin ka pu mal a sawm a, mi lien tak a hung ni ta a. LALPA chun beram ruol hai, bawng ruol hai, tangka le rangkachak hai, bawinu le bawipa hai, sanghawngsei le sabengtung hai a pêk bok a.
{24:36} Ka pu nuhmei Sari chun tar hnungin ka pu ta dingin nau pasal a neipèk a, ama kuoma chun a nei po po a pêk vong a.
{24:37} Ka pu chun, 'Ka umna ram Kanan mi nunghàk laia mi hi nuhmeiah ka naupa i'n neitir ding a ni nawh.
{24:38} Ka in tieng, ka laibunghai kuomah fe la, ka naupa nuhmei ding chu i va thuoipêk ding a nih' tiin thu a mi'n khâmtir a.
{24:39} Kei chun ka pu kuomah, 'Nuhmei chun a mi zui nuom kher naw el thei a' ka ta.
{24:40} Ama chun, 'Ka'n tlonpui hlak LALPA chun a vàntirko chu i kuomah hung tir a ta, i'n zinnaa chun inhlawtlingtir a ti che a, chuongchun ka naupa ta dingin ka laichinhai le ka sûnghai laia mi nuhmei i hawnpêk ding a nih.
{24:41} Ka laichinhai kuom ngei i tlung pha leh ka kuoma thu i'n khâmna laka inthokin fihlim i ta; nunghàk an pêk naw che khomin ka kuoma i'n khâmna laka inthok chun fihlim tho tho i tih' tiin.
{24:42} "Chuongchun, voisuna tuikhur ka hung tlung khan, 'Aw LALPA, ka pu Abraham Pathien, ka hungna san hi i mi'n hlawtlingtir ding chun,
{24:43} en ta, tuikhur bulah ka ngîr hi, nunghàk tu khom tui chawia hung kuomah, 'Lunginsiet takin i tui bèla tui kha tlawmte mi'n dawntir rawh aw' ka ti pha a,
{24:44} 'Dawn rawh, i sanghawngseihai dawn ding khom zu chawi ka tih' titu taphot chu ka pu naupa nuhmei dinga Pathien ruot ni raw se" tiin ka tongtai a.
{24:45} "Ka lungril ka hril zo hmain, ngai ta, Rebek hi liengkoa tui bèl inchuonin a hung suok a, tuikhurah a tum thla a, tui a zu chawi a. Kei chun, "Lunginsiet takin dawn ding mi pe rawh" ka ta.
{24:46} Inrang takin a tui bèl chu a hung dom thlâk a, 'Dawn rawh, i sanghawngseihai dawn ding khom zu chawi pei ka tih' a ta. Chuongchun, ka dawn a, ka sanghawngseihai khom tui a pêk seng a.
{24:47} "Kei chun, 'Tu nau am i na?' tiin ka'n don a. Ama chun, 'Nahor naupa, Milkain a thlapèk Bethuel naunu ka nih' a ta. Chuongchun, a hnârah hnârkuol ka'n bùktir a, bânbun kan buntir bok a.
{24:48} Chu zoah kûnin LALPA ka chawibiek a, LALPA, ka pu Abraham Pathien, ka pu sangpa naunu hi ka pu naupain nuhmeia a nei theina dinga lampui indika mi thuoitu chu ka'n pâk bok a.
{24:49} Tu hin ka pu chungah lunginsietna le zangaina in inentir thei ding chun mi hril unla, a thei naw ding khomin mi hril bok unla, ka nghatna tieng ding hre thei ka tih" a ta.
{24:50} Laban le Bethuel chun, "Hi thil hi Pathiena inthoka suok a na, a khaw tieng pang pang khom keini hril thei a um nawh.
{24:51} Hi, Rebek chu i hmaah a um annawm; thuoi la, fepui la, LALPAN rem a ruot tah angin iI pu naupa nuhmeiah um raw se" tiin an don a.
{24:52} An thu chu a hriet charin Abraham siehlaw chu hnuoi sikin a kûn a, LALPA chu a chawibiek a.
{24:53} Chun, ama chun tangkaruo le rangkachaka siem incheina thuomhnawhai le silfènhai chu a phor suok a, Rebek chu a pêk a; a tapa le a nu khom chu thilpêk hlu tak tak a pêk bok a.
{24:54} Chu zoa chun ama le a hung zuituhai chun fain an dawn a, an riek ta a.
{24:55} Zîng an tho chun siehlaw chun, "Ka pu kuom tieng mi'n fetir ta ro leh" a ta. A tapa le a nu chun, "Tawinu hi ni sawm vêl bêk kan kuomah la um sien, chu zoah i thuoi ding annawm" an ta.
{24:56} Ama ruok chun, "LALPAN ka'n zinna a mi sukhlawtlingpêk ta rau rau si hin chu, mi sukhnu naw hràm unla, ka pu kuom tieng kîr dingin mi'n fetir el ro khai" a ta.
{24:57} Anni chun, "Chuong a ni leh, Tawinu chu ko kan ta, indon kan tih" an ta.
{24:58} Rebek chu an ko a, "Hi mi le hin i fe nuom am?" tiin an indon a, ama chun "Nuom e" a ta.
{24:59} Chuongchun, an farnu Rebek le a dontu le Abraham siehlaw le a rawihai chu an infetir a.
{24:60} Rebek chu mal an sawm a, "Kan farnu, a sâng ngota sâng tam nu hung ni la, i thlahai chu an hmèlmahai kul kotkhâr neitu hung ni raw hai se" tiin.
{24:61} Chuongchun Rebek chu a tho a, a bawinuhai leh sanghawngsei chungah an chuong a, mi chu an zui ta a. Chuong ang chun siehlaw chun Rebek chu thuoiin a fe tah a nih.
{24:62} Isak chu Beer-lahai-roia inthoka hung a na, chu chu sim ram Negev-a um a nih.
{24:63} Zân tieng hin phûlah fienriel dingin Isak chu a lèng suok a. A hang ngha vel chun, ngai ta, sanghawngsei ruol hung chu a hmu a.
{24:64} Chun, Rebek chu a hang dàk suok a, Isak chu a hmu charin sanghawngsei chunga inthokin a tum thla a.
{24:65} "Phûla mi hmuok dinga hung saw tu am a na?" tiin siehlaw chu a'n don a. Siehlaw chun, "Ka pu a ni saw" a ta. Rebek chun hmai inkhumna puon a lâk a, a hmai a'n khum a.
{24:66} Siehlaw chun a thilthaw dàn po po chu Isak a hril a.
{24:67} Isak chun a nu Sari puon inah Rebek chu a thuoi lût a, a nei a, a nuhmei a hung ni ta a. Isak chun a hmangai êm êm a, a nu a sûnna chunga khom hnêmin a hung um tah a nih.
{25:1} Ahraham chun nuhmei dang a nei nawk a, a hming chu Ketura a nih.
{25:2} Ama chun Zimran hai, Joksan hai, Medan hai, Midian hai, Isbak hai le Suah hai a thla a.
{25:3} Joksan chun naupa Seba le Dedan a nei a. Dedan naupahai chu Asur hai, Letus hai, Leum hai an nih.
{25:4} Midian naupahai chu Efa hai, Efer hai, Hanok hai, Abida le Elda hai an nih. Hienghai po po hi Ketura nauhai chu an nih.
{25:5} Abraham chun a nei po po Isak a pêk a.
{25:6} A hmei naupahai ruok chu a dam lai ngeiin thilpêk a pêk seng a, Isaka inthoka indangtirin, khawsak ram tieng a'n fetir vong a.
{25:7} Abraham dam sùng chu kum za le sawmsari le panga a nih.
{25:8} Tar kûna damin a thi a, a chipuihai kuomah thuoiin a um ta a.
{25:9} Hit mi Zohar naupa Efron loa Makpela pûk, Mamre bula chun a naupa Isak le Ismael chun an phûm a,
{25:10} chu hmun chu Abrahamin Hit mihaia inthoka a'n chawk a na, chu taka chun a nuhmei Sari leh an phum a nih.
{25:11} Abraham thi hnung chun a naupa Isak chu Pathienin mal a sawm a; chuong lai chun Isak chu Beer Lahai Roi khaw kawla chèng a nih.
{25:12} Hi hi Sari bawinu, Aigupta mi Hagarin Abraham ta dinga naupa a neipèk Ismael thlahai chanchin suina chu a nih.
{25:13} An pieng huna an hminghai an inchik dàn chun Ismael thlahai chu: Ismael nau lutîr chu Nebaiot a na, a nauhai chu Kedar hai, Adbel hai, Mibsam hai,
{25:14} Misma hai, Duma hai, Masa hai,
{25:15} Hadad hai, Tema hai, Jetur hai, Nafis hai le Kedema hai an nih.
{25:16} Hienghai hi Ismael nau pasal sawm le pahnihai chu an na, an chèngna le an ram del ang peiin anni chi bing sengah lalna an chang seng a nih.
{25:17} Ismael chu kum za le sawmthum le pasari a dam hnungin a thi a, a chipuihai kuomah thuoiin a um ta a.
{25:18} A thlahai chu Aigupta ramri bul Sura inthoka Asuria pan zawnga Havila chen an inzar a, an unauhai po po leh intai zing zingin an khawsa a.
{25:19} Hi hi Abraham naupa Isak chanchin chu a nih. Isak chu Abraham naupa a nih.
{25:20} Isak chun kum sawmli a niin Laban farnu Rebek chu nuhmeiah a nei a, ama chu Mesopotamia hmar thlang Padan Arama um, Aram mi a hming Bethuel naunu a nih.
{25:21} A nuhmei chu a ching leiin Isak chun a nuhmei aiawin LALPA kuomah a hnipêk a, LALPAN a tongtaina chu a don a, Rebek chun nau a hung pai ta a.
{25:22} A nau paihai chu a sûnga chun an insuol nasa leiin "Iem an ta a ka chunga thil tlung hi?" a ta, LALPA rawn dingin a fe a.
{25:23} LALPA chun a kuomah, "I sulah hnam hni an insieng a,I sûngah hnam hni chu inthèng an ta,Hnam pakhat chu hrât lem a ta,A u chun a sang rong bawl a tih"tiin a hril a.
{25:24} A nau nei a hung hun chun a sula chun nau inphîr an lo um a.
{25:25} A hung suok hmasa lem chu sen tul el, a pang chu puon inhmul anga inhmul dum el a na, a hmingah 'Esau' an sak a.
{25:26} Chu zoah, a upa Esaun kekhong chu a kuta chelin a sang chu a hung suok a, a hmingah 'Jakob'o an sak a. Rebekin anni pahni a nei hin Isak chu kum sawmruk mi a ni tah.
{25:27} Naupanghai chu an hung seilien a, Esau chu thal kâp thiem le ram suok mi a na; Jakob ruok chu pa dei dap el, in tieng ngaisak mi a nih.
{25:28} Ram sa du mi Isak chun Esau chu a ngaina a, Rebek ruok chun Jakob a ngaina thung a.
{25:29} Voi khat chu Jakobin thil a lo suong hruoi a, Esau ramvàk chu tàmsawlin a hung tlung a.
{25:30} Jakob kuomah, "I thil sen suong kha mi hang infâktir vat ta, ka tamsawl a ni hih" a ta. Chu lei chun a nih Edom ti hming a put phà chu.
{25:31} Jakob ruok chun, "Nau lutîr i ninain inchaw rawh" a ta.
{25:32} Esau chun, " En ta, ka thi têp an ta hi! Nau lutîr nina chu ka ta dingin a hmangna iem a um a?" a ta.
{25:33} Sienkhom Jakob chun, "Inkhâmin thu mi tiem hmasa phot rawh" a ta. Chuongchun, Jakob kuoma chun inkhâmin nau lutîr a nina chu a zor ta a.
{25:34} Chu phing leh Jakob chun bei le a be sen suong hruoi chu a pêk a. Chuongchun, a fâk a, a dawn a, a tho a, a fe ta a. Chuong ang chun Esau chun nau lutîr a nina chu a ngainèp a nih.
{26:1} Abraham dam laia tàm nasa tak a tlàk hnungin chu rama chun tàm dang a tla nawk a, Isak chu Gerar-a Filistinhai lal Abimelek kuoma chun a fe a.
{26:2} LALPA chu Isak kuomah a hung inlàr a, "Aigupta ramah fe naw rawh; i umna hmun dinga ka tia chun um rawh.
{26:3} Hi rama hin um hri phot la, i kuomah um ka ta, mal sawm ka ti che. Nangma le i thlahai kuomah hi ram po po hi pêng ka ta, i pa Abraham kuoma ka'n khàmna chu suknghet ka tih.
{26:4} Vâna arasi anga tamin i thlahai chu sukpung ka ta, hi ram po po hi pêng ka ta, i thlahaia inthokin hnam tin malsawmin la um an tih;
{26:5} a san chu, Abrahamin ka thu a awi a, ka ti ang ang ka thupêkhai, ka thu ruothai le ka dànhai a zawm leiin" a ta.
{26:6} Chuongchun Isak chun Gerar-ah umhmun a khuor a.
{26:7} Chu rama mihaiin a nuhmei chanchin an indon chun, "Ka nuhmei a nih" ti sien, a hmel a tha si a, a ram mihai chun Rebek leiin an that inlauna a nei a, "Ka nuhmei a nih" ti ngam loin "Ka farnu a nih" a ta.
{26:8} Hun sawt fe chu hmuna a um hnung chun, Isakin a nuhmei Rebek a sai lai chu Filistinhai lal Abimelek chun a tukvera inthokin a zuk hmu a.
{26:9} Abimelek chun Isak chu a'n kotir a, a kuomah, "I nuhmei a ni chieng si a, ieng dinga 'Ka farnu a nih' i ti am a na?" a ta. Isak chun, "Ama leia ka hringna chân palh ka'n lau lei a nih" a ta.
{26:10} Abimelek chun, "Kan chunga i thilthaw hi iem an ta a? Keini laia mi tu el khom hin lo zâlpui palh ta sien, kan rênga chungah thiem nawna i hung intlungtir pha ding an son naw!" tiin a suosal a.
{26:11} Chuongchun, Abimelek chun, "Tukhom hi mi hi amanih a nuhmei hi amanih poi tawk taphot chu sukhlum ngei ngei ding a nih" tiin mihai po po chu thu a pêk a.
{26:12} Chu rama chun Isakin lo a siem ve a, Pathienin mal a sawm leiin a kum khatnaah a lêt zain a hlawk a.
{26:13} A hung neinung a, a'n thang tuol tuol a, mi hausa tak a hung ni ta a.
{26:14} Beram ruol le ran ruol le siehlaw tam tak a hung nei a, Filistinhaiin an hung thîk ta hle a.
{26:15} A pa Abraham dam laia a siehlawhaiin tuikul an cho po po chu Filistinhai chun pil vur khumin an khàrpêk ta vong a.
{26:16} Abimelek chun Isak kuomah, "Hi hmuna inthok hin inson ta rawh, keini nèkin i che thei lem dai ta si a" a ta.
{26:17} Chuongchun, chu taka inthok chun Isak chu Gerar phaizawlah a'n son thla a, chu taka chun umhmun a khuor a.
{26:18} A pa Abraham dam laia tuikul a'n chotir, a thi hnunga Filistinhaiin an khàrpêk vong tahai chu Isak chun a hong nawk a, kha hmaa a pain a kona hming seng kha a'n puttir nawk vong a.
{26:19} Ruoma chun Isak siehlawhaiin tuikhur ding an cho a, tui hnâr inthieng an cho suok a.
{26:20} Sienkhom, Gerar khuoa ranpuhai chun, "Tui hi kan ta a nih" tiin Isak ranpuhai chu an hung inchùpui a; chuonga an hung inchùpui lei chun a tuikul hmingah 'Esek'p ti a'n bûk a.
{26:21} Tuikul dang an cho nawk a, chu khom chu inchùpui tuma an hung insèlpui nawk leiin a hmingah 'Sitna'q a'n bùk a.
{26:22} Chu taka inthok chun an inson a, tuikul dang an cho nawk a, chu ruok chu an hung inchùpui ta naw a. Chuongchun, "Tu hin chu LALPAN ei ta dingin hmun a mi pêk ta a, hi hmuna hin inthla pung tâng ei tih" a ta, a hmingah 'Rehobot'r a'n bûk a.
{26:23} Chu taka inthok chun Beersheba a zuon tung a.
{26:24} Chu zân chun a kuomah LALPA a hung inlàr a, "Kei hi i pa Abraham Pathien chu ka nih. Ti naw, i kuomah ka um annawm. Ka siehlaw Abraham leiin malsawm ka ti che a, i thlahai sukpung ka tih" a ta.
{26:25} Chu taka chun maichàm a siem a, LALPA hming a lam a. Chun, chu hmuna chun puon in a kei a, a siehlawhaiin tuikul thar an cho nawk a.
{26:26} Chu lai chun Gerar-a inthokin Abimelek a hung a, a mi rawn tak Ahuzat le a sipai kawmandar Fikol hai chu a hung thuoi a.
{26:27} Isak chun, "In mi tai a, in mi tir suok ka ni si a, ieng leia ka kuomah in hung nawk?" a ta.
{26:28} Anni chun, "I kuomah LALPA a um ti chieng takin kan hmu a. Kan inbiek tlàng a, nang le keini inkârah intiemna thuthlung nei ngei tûlin kan hriet a.
{26:29} LALPA malsawmna dongtu i ni ta si a, i poi tawk loa i chungah that inchu a, muong taka kan infetir ang che khan, keini chunga khom sietna ding ieng khom i thaw nawna dingin inkhâm meuin thuthlung siem ei tiu" an ta.
{26:30} Isak chun ruoi a buotsaipêk a, fain an dawn a.
{26:31} A tûk zîngkar inhma takin thu chu inkhâmin an thlung a. Chu zoah Isak chun muong takin an kîrtir nawk a.
{26:32} Chu ni chun Isak siehlaw chu tuikul an cho thu hril dingin a hung a, "Tui kan cho suok ie!" a ta.
{26:33} Isak chun tuikul hmingah 'Seba's a'n bûk a, chu khuo chun voisun ni chen hin Beersheba ti hming a la put zing a nih.
{26:34} Esau chun kum sawmli a niin Hit mi Beri naunu Judit le Hit mi bok Elon naunu Basemot hai chu nuhmeiin a nei a.
{26:35} Anni hi Isak le Rebek lung sukrimtu tak an nih.
{27:1} Isak chu a hung upa ta hle a, khuo hmu thei lo khopa a mit a hung inthim hnung chun a naupa Esau chu a ko a. "Ka naupa" a ta, ama chun, "Iem a na?" a ta.
{27:2} Ama chun a kuomah, "Ngai ta, ka tar ta hle a, ka thi ni ding ka hriet si naw a.
{27:3} Tu hin i hriemhrei, thal bawm le thal ngul chawi la, va ramsuok la, sa mi va kâppèk rawh.
{27:4} Chu chu ka du dàn ang taka inhnikin suong la, ka fâk dingin hung chawi rawh, ka thi hmaa mal ka sawm theina ding chein" a ta.
{27:5} Isakin a naupa Esau a biek lai chu Rebek chun a lo ngâithlàk a.
{27:6} Ramvaka Esau a suok char chun Rebek chun a naupa Jakob kuomah, "I pain i u kuoma thu a hril ka lo hriet a.
{27:7} 'Va ramsuok la, sa mi va kâppèk la, ka hme ding inhnik deuin suong rawh, ka thi hma ngeia LALPA hmaa mal ka sawmpèk theina ding chein' a ti a nih.
{27:8} Chuleiin, tu hin ka naupa, thu ka pêk ding che hi fimkhur takin ngaithla la, ka ti angin va thaw rawh.
{27:9} I pain a du dàn ang taka inhnika hme ka siem theina dingin, tu hin ran ruol lai va fe la, kèl tuoi tha tak pahni mi va lapèk rawh" a ta.
{27:10} Chu zoah i pa thi hmaa mal a sawm theina ding chein a fâk dingin a kuomah chawi rawh" a ta.
{27:11} Jakob chun a nu Rebek kuomah, "Nu, ka u Esau chu pa hmul hau a na, kei hlak chu hmul nei lo ka na.
{27:12} Ka pain mi tuoi hlau sien iem ni tàng a ta? Ka hlêm tum angin ngai a ta, malsawmna nèkin tongsie a mi'n phur lem thei a nih" a ta.
{27:13} A nu chun, " Ka naupa, tongsie chu ka chungah tla raw se. Ka ti ang tak chun thaw rawh; fe la, va la rawh" a ta.
{27:14} Chuongchun a fe a, a va lak a, a nu kuomah a hung chawi a, a pain a du dàn ang taka inhnikin a suongpèk a.
{27:15} Chu zoah Rebek chun ina a kol, a nau upa lem Esau thuomhnaw laia a tha tak hai chu a hung lâk suok a, a naupa naupang lem Jakob chu a'n hâktir a.
{27:16} A bân le a rînga pangti namna lai po chu kèl vunin a tuompêk a.
{27:17} Hme inhnik tak le bei a siem chu a naupa Jakob kuoma chun a pêk a.
{27:18} Jakob chu a pa kuomah a fe a, "Pa" a ta. Ama chun " Iem a na? Ka naupa a tu lem am i ni leh?" a ta.
{27:19} Jakob chun a pa kuomah, "I nau lutir Esau ka nih. I mi tir ang tak khan ka thaw a; tu hin tho inkâng la, mal i mi sawm theina dingin, ka sa kâp sà hi hang fa ta," a ta.
{27:20} Sienkhom Isak chun a naupa kuomah, "Ka naupa, iengtizie am an ta a, i va hung thaw inrang êm êm ngei de?" a ta. Ama chun, "LALPA i Pathien chun a mi'n hlawtlingtir lei a nih" a ta.
{27:21} Isak chun Jakob kuomah, "Ka naupa, mi hung hnai rawh, lo tuoi ka ti che, chu chun ka naupa Esau i ni ngei le ngei naw hre thei ka tih" a ta.
{27:22} Jakob chun a pa a va hnai a, a lo them a, "A rawl chu Jakob rawl a na, a kut hlak Esau kut a ni si hi!" a ta.
{27:23} A kut chu Esau kut anga an hmul thum si leiin a hriet thei naw a, chuongchun mal a sawm a.
{27:24} "Ka naupa Esau chu i ni chie de maw?" a ta, Jakob chun "Ni e" a ta.
{27:25} Ama chun, "Ka naupa, i sa kâp sa a then chu mi hung pe la, mal khom sawm nghal ka ti che" a ta. Jakob chun a hung pêk a, a fâk a; uoiin a hung pêk bok a, a dawn a.
{27:26} A pa Isak chun, "Ka naupa, mi hung hnai la, mi fawp rawh" a ta.
{27:27} A va hnai a, a fawp a, Isakin a silfèn rim a hang hriet chun mal a sawmpek a,Aw khai, ka naupa rim chu,LALPA malsawm ram rim ang a nih.
{27:28} Pathienin vân daidaw le,Hnuoi thatna hmun pe sien che,Bu le uoiin vûr teu che raw se.
{27:29} Hnamhan i rong bawl hai sien,I hmaah kun raw hai se. I unauhai chungah inlêng la,I nu nauhan chibai bûk che raw se. Tongsie inphurtu che taphot chu,Tongsie phurin um hai sien la,Malsawmtu che taphot chu,Malsawmin um raw hai se"tiin.
{27:30} Isakin mal a sawm zoa Jakobin a pa a màksan chauh ti chun a unaupa Esau ramvàk khom chu a hung tlung a.
{27:31} Ama khomin hme inhnik tak a buotsai a, a pa kuoma chun a hung chawi a. "Pa tho kàng la, ka sa hung kâppèk che hi hang fa ta, mal i mi sawm theina dingin" a ta.
{27:32} A pa Isak chun, "Nang tum i na?" a ta. Ama chun, "I naupa ka nih, i nau lutîr Esau" a ta.
{27:33} Isak chu nasa takin a'n thin a, "I hung tlung hmaa a sa kâp sa ka kuomah hung chawia ka fâk le mal ka sawmpèk ta kha tu am a na? A nih, ama chu malsawmin um ta tho tho a tih" a ta.
{27:34} Esauin a pa thu hril a hriet chun inring tak le lung na takin a tap a, a pa kuoma chun, "Pa, kei khom hi mal mi sawm ve hrâm rawh" a ta.
{27:35} A pa chun, "I sangpa'n a mi hung hlêm a, i malsawmna a lâkpèk vong ta che" a ta.
{27:36} Esau chun, "Jakob hin chu a hming a va hang put fûk kher de maw! Tum hni zet a mi dawhàna a ni tah. Ka nau lutîr nina a mi làkpèk a, tu hin ka malsawmna dong ding a mi huipèk nawk vong a! Malsawmna ka ta dingin hlà hrim i nei ta naw a ni maw, pa?" a ta.
{27:37} Isak chun, "Ama chu i lalah ka siem ta a, a unau danghai po po khom a siehlaw dingin ka pêk vong ta a; bu le uoiin tieng ka vûr ta bok a. Ka naupa, i ta dingin iem a na ka thawpêk thei ta ding che chu?" a ta.
{27:38} Esau chun a pa kuomah, "Pa, malsawmna pakhat chau a ni maw i lo nei? Pa, kei khom mal mi sawm ve hram rawh" a ta. Esau chu inring takin a tap a.
{27:39} A pa Isak chun a don a," I chêngna hmun chu,Pil hâng um nawna nîng a ta,Vân daidaw tla ngai naw nih.
{27:40} Kawlhnâmin hring i ta,I sang rong bawl i tih.I nghok pha leh a ringkol chu,I thin thlâk hun la um a tih"tiin.
{27:41} A pain mal a lo sawmpèk leiin Jakob chungah Esau chu a lungsen êm êm a, "Ka pa ka sûn ni chun ka sangpa Jakob hi ka that ngei ngei ding a nih" a ta.
{27:42} Esau thu hril Rebekin a lo hriet chun Jakob chu a ko a, a kuomah, "I u Esau inhnèmna chu sukhlum ché a nih.
{27:43} Tuhin ka naupa, ka hril ang hin thaw rawh: inrang takin ka tapa Laban kuom tieng Haran-ah tlân hmang rawh.
{27:44} I u lungsen a dam hma po chu chu taka chun hang um rawh.
{27:45} I chunga i u lungsen a dam a, a chunga i thilthawhai a theinghil pha leh hung hril ka ti che a, chu pha chun hung kîr chauh rawh. Ieng tin am ni khat thilthuah inpafain ka chân ding cheu a na?" a ta.
{27:46} Rebek chun Isak kuomah, "Hieng Hit nuhmeihai lei hin dam khom ka nghok tah. Jakob khomin hi rama nunghàk, Hit nunghàkhai laia mi hi nuhmeiah a nei nawk vai lem chun, ka ta dingin dam hi a sawtna ieng am um a ta?" a ta.
{28:1} Chuongchun, Isakin Jakob chu a ko a, mal a sawm a, thu a pêk bok a. "Kanan rama nunghàkhai hi nuhmeiah i nei ding a ni nawh.
{28:2} Padan Aram-a i nu pa Bethuel in tieng fè vat rawh. Chu taka chun i nu tapa Laban naunuhai laia mi nuhmeiah hang nei rawh.
{28:3} Hung pung a, hnam tam taka in hung insiem theina dingin Iengkim Pathien chun mal sawm che raw se.
{28:4} Abraham kuoma Pathienin ram a pêk, mikhuol anga tuta i chêngna ram hi in hung hluo theina dingin, nang le i thlahai chu Abraham malsawmna dong kha indongtir bok cheu raw se" a ta.
{28:5} Chuongchun, Isak chun Jakob chu an suoktir a, Padan-Arama Jakob le Esau nu Rebek tapa Laban, Aram mi Bethuel naupa kuoma chun a fe ta a.
{28:6} Isakin Padan Aram tieng nuhmei zong dinga Jakob a tir khan mal a sawmpèk laiin, "Kanan nunghàk nuhmeiah i nei ding a ni nawh" tiin a hril a,
{28:7} a nu le pa thu chu awiin Jakob chu Padan Aram tieng a fe tah ti Esauin a hriet chun,
{28:8} Kanan nuhmeihai chu a pa Isakin a lo nghok hle a nih ti a hung hriet ta a.
{28:9} Chuleiin, Esau chu Abraham naupa Ismael kuomah a fe a, naunu Malahalat, Nebaiot farnu chu nuhmeiah a va nei bel a.
{28:10} Jakob chun Haran khuo panin Beersheba a suoksan a.
{28:11} Hmun pakhat a tlung chun, nisa a tla ta leiin a riek a. Lung pakhat a lâk a, lukhamah a hmang a, zâl hmun a rem a.
{28:12} Mang a nei a, vâna inthoka hnuoi chena kailawn indaw thlaa a suk a tunga Pathien vàntirko ruol inlon zut zut lai chu a hmu a.
{28:13} Kailawn sîpa ngîr LALPA chun a kuomah, "Kei hi LALPA, i pu Abraham le i pa Isak Pathien chu ka nih. Nang le i thlahai kutah i zàlna ram hi la pèng ka ti che a,
{28:14} i thlahai chu hnuoia pilvut anga tam la nîng an ta, sim le hmar, sak le thlangah la um dar an tih. Nang le i thlahai hmangin hnam tin malsawmin la um an tih.
{28:15} I kuomah ka um a, i fèna taphotah vêng zing ka ti che a, hi rama hin thuoi kîr nawk ka ti che. Ka thu tiemhai hi ka hlen hma khat chun thlathlam naw ning che" a ta.
{28:16} A hang thang har chun a lungrilin, "Hi hmuna hin LALPA a um takzet el! Ka lo hriet nawa mei mei a nih" a ta.
{28:17} Chuongchun, ti takin, "Hi hmun hi inza a va um ngei de! Hi hmun hi Pathien tempul a na, hi hmun hi vân kotsuo a nih" a ta.
{28:18} Jakob chun zîng hmângin a lung lukham chu a lâk a, a phun a, a sîpah hriek a buok a.
{28:19} Chu hmun hminga chun 'Bethel' a'n bûk a, a hmaa chu khuo hming chu Luz a nih.
{28:20} Jakob chun, "Pathien ka kuomah a um takzet a, ka'n zinna lampuiah a mi vêng a, fâk le dawn le sil le fèn a mi pêk a,
{28:21} ka pa in tieng him taka ka kîr nawk phot chun LALPA chu ka Pathien nîng a ta,
{28:22} hi ka lungphun hi Pathien in nîng a ta, i thil mi pêk po po laia sawma pakhat chu pe ngei ngei ka ti che" tiin thu a tiem a.
{29:1} Jakob chu a fe pei a, khawsak mihai ram chu a tlung a.
{29:2} A hang en a, lo laia tuikul bula chun beram ruol hmun thuma bok lai a hmu a, chu tuikula tui chu beram ruol chun an tlàn hlak a nih. Tuikul sînna lung chu a lien hle a.
{29:3} Beram ruol an inlawi kim pha leh ranpuhai chun tuikul sînna lung chu an nam son a, beramhai chu tui an pêk zo pha leh an sîn nawk hlak a.
{29:4} Jakob chun, "Unauhai, khaw lai khaw mi am in ni a?" tiin beram vêngtuhai a'n don a. Anni chun, "Haran khaw mi kan nih" an ta.
{29:5} Ama chun, "Nahort naupa Laban in hriet hlak am?" a ta. Anni chun, "Kan hriet" an ta.
{29:6} Jakob chun, "A dam lai a ni maw?" a ta. Anni chun "Dam e, saw, a naunu Rachel khomin a beram a hung khal saw" an ta.
{29:7} Ama chun, "En ta u, nisa a la'n sàng si a, tu hi ran ruol khal khawm hun khom a la ni lèm. Tui pe unla, an tlatna hmunah va'n tlattir nawk ro" a ta.
{29:8} Anni chun, "A thei nawh. Beram ruol po po an khal khawm vong hnungah tuikul sînna lung hi dom son an ta, chu hnungah kan beramhai chu tui kan indawntir thei chauh hlak a nih" an ta.
{29:9} An inbiek lai zing chun Rachel chu a pa beram ruol le chun a hung tlung a, ama chun beram a vèng hlak hrim a nih.
{29:10} Jakobin a nu tapa Laban naunu Rachel le a beram ruol a hmu chun a va pan a, tuikul sînna lungkhàr chu a tawl son a, a pu Laban beramhai chu tui a'n dawntir a.
{29:11} Chu zoah Jakob chun Rachel chu a fawp a, inring takin a tap a.
{29:12} Rachel kuoma chun a pa farnu Rebek naupa a ni thu chu Jakob chun a hril a. A hriet charin Rachel chu a tlân a, a pa a va hril a.
{29:13} A farnu naupa chanchin Labanin a hriet charin a hmuok dingin a suok nghal a. A kuo a, a fawp a, inah a thuoi a, Jakob chun a pu chu chanchin iengkim a hril a.
{29:14} Laban chun, "Ka taksa le thisena mi ngei i ni chuh" a ta.
{29:15} Jakob chu Laban kuoma thla khat a um hnungin Laban chun, "Ka tupa i ni lei elin a thlawnin ka ta dingin i thaw ding maw? I hlaw zât dinga i ti chu mi hril rawh" a ta.
{29:16} Laban chun nau nunghàk pahni a nei a, a upa lem chu Lea a na, a naupang lem chu Rachel a nih.
{29:17} Lea mit chu a pawl riei a, Rachel ruok chu a duongkài a tha a, a hmêl a tha bok a.
{29:18} Jakob chun Rachel chu a ngaizawng a, chuongchun a pu kuomah, "I naunu naupang lem Rachel hi nei dingin kum sari i rong bawlpêk ka ti che" a ta.
{29:19} Laban chun, "Mi dang kuoma ka pêk nèkin i kuoma ka pêk chu a tha lem hrim a nih, ka kuomah um zing el rawh" a ta.
{29:20} Chuongchun, Rachel hlaw dingin Jakob chun a pu rong chu kum sari a bawl a, sienkhom Rachel chu a ngaizawng êm leiin ni sawt naw te ang chauin a hriet.
{29:21} Jakob chun Laban kuomah, "Ka nuhmei chu ka pawl theina dingin mi pe ta raw leh, ka hun tiem chu ka hlen ta si a" a ta.
{29:22} Laban chun ruoi thein a khaw mi po po chu a ko khawm a.
{29:23} Sienkhom zân a hung ni chun a naunu upa lem Lea chu a thuoi a, Jakob kuomah a pêk a, a lo zâlpui a.
{29:24} Laban chun a naunu thangpuitu dingin a siehlawnu Zilpa chu a pêk bok a.
{29:25} Zîngkhuo a hung var hlak chun, ngai ta, Lea a lo ni lem dai el! Chuongchun, Jakob chun, "I mi soisak dàn hi iem an ta a? Rachel nei dinga inhlaw ka ni naw maw? Ieng leia i mi dawha am a na?" tiin Laban chu a suosal a.
{29:26} Laban chun, "A upa lemin a nei hmaa a naupang lem inneitir hi kan ram dân a ni nawh.
{29:27} Hi inneina hi kâr khat hang suo phot inla, chu zoah kum sari dang ka rong i bawl ding aiah a sang khom pêng ka ti che" a ta.
{29:28} Chuong ang chun Jakob chun a thaw a, ni sari a tlingtla chun Laban chun a naunu Rachel khom chu a nuhmei dingin a pêk a,
{29:29} a siehlawnu Bilha chu Rachel thangpuitu dingin a pêk sa bok a.
{29:30} Jakob chun Rachel khom chu a pawl a, Lea nèkin Rachel chu a hmangai lem a. Chuongchun, Laban rong chu kum sari dang a bawl nawk a.
{29:31} Lea chun hmangai a hlaw nawh ti LALPAN a hmu a, a sul chu a hongpêk a; Rachel ruok chu a ching thung a.
{29:32} Lea chun nau a pai a, naupa a nei a, "LALPAN ka rinum tuor a hmu lei a ni hi, tu hin chu ka pasalin mi hmangai tàng a tih" a ta, a hmingah Reuben a sak a.
{29:33} Chun, nau a pai nawk a, naupa a nei nawk a, "LALPA chun hmangai ka hlaw nawh ti a hriet a, hi khom hi a mi pêk a nih" a ta, a naupa hmingah Simeon a sak a.
{29:34} Nau a hung pai nawk a, naupa bok a hung nei nawk chun, "Tuhin chu naupa pathum zet ka neipêk tah a, ka pasal khomin mi ngaisak tàng a tih" a ta, a hmingah Levi a sak a.
{29:35} Nau a hung pai nawk chun, naupa bok a nei a, "Tuta tum chu LALPA inpâk ka tih" a ta, a naupa hmingah Juda a sak a. Chu hnung chun nau a nei ta nawh.
{30:1} Rachel chun nau hrim Jakob chu a neipêk ve naw leiin a unu chu a thîk a, Jakob kuoma chun, "Nau mi pe rawh, chuong naw chun thing ka tih" a ta.
{30:2} Jakob chu Rachel chungah a lungsen a, "Nau nei loa siemtu che Pathien aiawtua i mi ngai a ni?" a ta.
{30:3} Rachel chun, "En ta, ka bawinu Bilha hi, ama hmanga sûngkuo ka siem ve theina dinga nau mi neipêk dingin ama hi pawl rawh" a ta.
{30:4} Chuongchun, a bawinu Bilha chu a hmei dingin a pêk a, Jakob chun a lo pawl a,
{30:5} nau a hung pai a, nau pasal a neipêk a.
{30:6} Rachel chun, "Pathienin ka hnina ngâithlain a mi'n thiem a, naupa a mi pêk tah a ni hi" a ta, chu lei chun a hmingah Dan a sak a.
{30:7} Rachel bawinu Bilha chun nau a pai nawk a, Jakob chu naupa a neipêk nawk a.
{30:8} Rachel chun, "Ka unu leh nasa takin kan inbuon a, hnèna ka chang an ta hi" a ta, a hmingah Naftali a sak a.
{30:9} Lea chun nau dang a pai el ta naw leiin a bawinu Zilpa chu a thuoi a, a hmei dingin Jakob a pêk a.
{30:10} Lea bawinu Zilpa chun Jakob chu naupa a neipêk a.
{30:11} Lea chun, "A va hang vângneithlàk de aw!" a ta, a hmingah Gad a sak a.
{30:12} Lea bawinu Zilpa chun naupa dang a neipêk nawk a.
{30:13} Lea chun, "Ka va hang lawm ngei de aw! Nuhai chun hamtha mi tingot an tih" a ta, a hmingah Aser a sak a.
{30:14} Busîk hun lai hin Reuben chu phùlah a fe a, zawlaidi a va hmu a, a nu Lea kuomah a hung chawi a. Rachel chun Lea kuomah, "I naupa zawlaidi kha a then mi sem ve rawh" a ta.
{30:15} Ama chun, "Ka pasal i mi'n chù thlàkpêk hi i la dittawk naw rop maw? Ka naupa zawlaidi chenin i mi'n chù thlàkpêk nawk pei ding maw?" a ta. Rachel chun, "Chuong an leh i naupa zawlaidi aiah voizàn chu riekpui a ti che" a ta.
{30:16} Phùla inthoka Jakob hung inlawi chu Lea chun a lo va tuok a, "I mi riekpui ding a nih, i naupa zawlaidia ka haw ta sa che i nih" a ta. Chu zân chun a zâlpui a.
{30:17} LALPA chun Lea hnina chu a ngâithlàk a, nau a pai a, Jakob chu naupa pangana a neipêk a.
{30:18} Lea chun, "Ka bawinu ka pasal kuoma ka'n hawtir leiin LALPA chun hlaw a mi pêk a ni hi" a ta, a hmingah Isakar a sak a.
{30:19} Lea chun nau a pai nawk a, Jakob chu naupa parukna a neipêk a.
{30:20} Lea chun, "Pathien chun thilpêk hlu tak a mi pèk a, tu hin chu naupa paruk zet ka neipêk ta leiin ka pasal khomin mi'n zà tàng a tih" a ta, a hmingah Zebulun a sak a.
{30:21} Chu hnunga chun nau nuhmei a nei nawk a, a hmingah Dina a sak a.
{30:22} Pathien chun Rachel chu a hriet zing a, a hnina chu a ngâithlàk a, a sul a hongpêk a.
{30:23} Nau a hung pai a, nau pasal a nei a, "Ka muolphona Pathienin a mi lâk hmangpêk tah" a ta.
{30:24} Chun, "LALPAN nau pasal dang khom mi pe sa raw se" a ta, a nau hmingah Josefa a sak a.
{30:25} Rachelin Josefa a nei hnung chun Jakobin Laban kuomah, " Ka in le ramah ka kìr nawk theina dingin mi'n fetir ta raw khai.
{30:26} I rong ka bawlna san ka nuhmeihai le ka nauhai mi pe suokin mi'n fetir ta rawh, I rong ka bawlpêk dàn che hlak i hriet fai vong a" a ta.
{30:27} Laban chun, "I mit ka tlung a ni chun, mi la umpêk hrâm rawh. Ka aisâna inthokin nangma leiin LALPAN mal a mi sawm a nih ti ka hmu suok a.
{30:28} Hlaw i tuk zât hril la, pêng ka ti che" a ta.
{30:29} Jakob chun, "Ka sinthaw dàn le i ran ka sukpung dàn i hriet vong a.
{30:30} Ka hung hma khan ran tlawm te chauh i nei a, tu hin chu an pung rawn ta hle a; sin ka thawna tieng photah LALPAN mal a sawm che a. Anleh, ieng tik am ka sûngkuo ta dingin ka thaw suok ve ta ding chu?" a ta.
{30:31} Laban chun, "Ieng am ka pêk ding che?" a ta. Jakob chun, "Ieng khom mi pe naw rawh. Amiruokchu, hi thil hi i thaw chun i ranhai vêngin la enkol zui pei ka tih.
{30:32} Voisun i ran ruol po po tiem ka ta, beram laia mi a rângin a tiel taphot, beramte laia mi a rong dum taphot, kèl laia mi a rângin a tiel taphot la suok vong ka ta, chu chu ka hlaw ni raw se.
{30:33} Ka hlaw i mi pêk hunah ka ringumzie chu hunin hung puong el a tih. Ka kèl lai a rânga tiel ve lo amani, ka beram lai a dum ni lo i hmu taphot chu ka'n rùkah ngai rawh" a ta.
{30:34} Laban chun, "Ka remti, i ti ang tak chun ni raw se" a ta.
{30:35} Chu ni lâ là chun kelchal râng taphot le kelpui ràng taphot le beram dum taphot chu Labanin a lâk suok vong a, a naupahai enkolna hnuoiah a sie a,
{30:36} ama le Jakob inkâr ni thum lam zeta hlaa chun a'n umtir a, Jakob chun Laban ran ruol chu a enkol zui pei a.
{30:37} Jakob chun hriengzau thing, ruon thing le inse thing hring tuoi a sât a, a hawng a khok râng tuk a, a ràngna po chu a pho lang a.
{30:38} Ranin tui an dawnna taikuong po poa chun tui an hung dawn phaa an hmu ngei dingin thing tuoi, a hawng khok rànghai chu a sie a.
{30:39} Ran an hur huna tui dawna an hung pha leh an inpawl a, an inrài hlak a. Thing tuoi khek ràng zawna inràihai chun te râng amanih tiel amanih an nei zie a.
{30:40} Jakob-in Laban beram a vênghai lai chun a râng iemani zât an hung um ta a. Laban ran dumhai an inpawl ding pha Jakob chun a râng umna tieng a'n nghattir a. Chuong ang chun ama ran ruol chu a sukpung a, Laban ran ruolhai leh sie kop loin a sie hrang pei a.
{30:41} Ran ruol laia a hràt bikhai chu an inrài hunah thing tuoi hawng khok ràng hmaa an inrài theina dingin Jakob chun ranin an hmu ngei dingin taikuonga chun thing tuoihai chu a sie hlak a.
{30:42} Ran hrisel lo hmaa ruok chu thing tuoi chu a sie ngai nawh. Chuong ang chun ran chakvak nawhai chu Laban ta an ni pei a, a hrisel po chu Jakob ta an ni pei thung a.
{30:43} Jakob chu nasa takin a hung hausa a, ran ruol tam tak a nei a, bawinu le bawipa le sanghawngsei le sabengtung khom tam tak a hung nei ta a nih.
{31:1} Laban nauhaiin, "Jakobin ei pa nei po po a lâkpêk a, a hausakna po po hi ei pa taa inthok vong a nih" an ti ri chu Jakobin a hriet a.
{31:2} Labanin a en dàn khom a hmaa ang kha a ni ta nawh ti a hriet bok a.
{31:3} Chun, LALPA chun Jakob a biek a, "I thlatuhai ram le i laichinhai umna tieng kîr nawk ta rawh, i kuomah um zing ka tih" a ta.
{31:4} Chuongchun, Jakob chun Rachel le Lea chu a ran ruol tlatna phûla chun hung dingin a'n cha a.
{31:5} An kuomah, "In pain a mi en dan hi kha hma ang kha a ni ta naw a, sienkhom ka pa Pathien chu ka kuomah a um zing a nih.
{31:6} In pa ta dingin ka theitawpin sin ka thaw ti in hriet a,
{31:7} sienkhom a mi hlêm a mi hlêm a, ka hlaw khom voi sawm hiel a thlâk danglam ta a; ka poi a tawk ruok chu Pathienin a phal nawh.
{31:8} 'A ze tiel le râng tik tekhai hi i hlaw ding a nih' a ti leh ran po po chun chuong ang chi ngot chu te an nei a. 'A ze rânghai hi i hlaw ding a nih' a ti leh ran po poin chuong ang ngot chu te an nei a.
{31:9} Chuong ang chun Pathienin in pa ranhai chu lâkpêkin kei a mi pèk a nih.
{31:10} "Voi khat chu ran inrai tan hun hin mang ka nei a. Ka hang ngha vel a, kelpui zawltu kelchal po po chu a ze tiel amanih a râng amani vong an lo ni a.
{31:11} Ka manga chun Pathien vàntirkoin, 'Jakob' tiin a mi ko a, kei chun, 'Iem a na?' ka ta.
{31:12} Ama chun, 'Dak suok la, hei en ta, a chal, a pui zawltu po po saw a tiel amanih a râng vong an ni saw. Labanin a soisak dàn che hi ka hmu vong a nih.
{31:13} Bethela lung i phun tum, sahriek nâla thu i tiemna, kha Bethel Pathien ngei kha kei hi ka nih. Tu hin hi hmun hi suoksan la, i pieng le murna ram tieng kîr nawk ta rawh' a ta" tiin.
{31:14} Rachel le Lea chun, "Kan pa ro chungchangah ro inkhawm ding kan la nei rop am a ni?
{31:15} Ama chun mikhuol ang chauin a mi ngai tah an naw am a ni? A mi zor chauh khom ni loin, kan man khom a fâk zo vong tah.
{31:16} Kan paa inthoka Pathienin rosum a lâkpêk po po hi keini le kan nauhai chanvo hrim a nih. Chuleiin, Pathienin thaw dinga a hril ang che chun thaw rawh" an ta.
{31:17} Chuongchun, a nuhmei le nauhai chu sanghawngsei chunga chun a'n chuongtir a,
{31:18} Kanan rama a pa Isak kuom tieng pan dingin a ran ruol po po le Padan Aram-a rosum a khawl khawm po po chu somin Jakob chu a'n thok suok ta a.
{31:19} Beram hmul vawa Laban a fe laiin Rachelin a pa ina a pathienhai chu a lo inrùk a.
{31:20} Chu bâkah Jakobin Aram mi Laban chu hlèmin, a hriet loin a'n relsan bok a.
{31:21} Chuongchun, a nei po po le chun tlânin, Eufretis vadung chu a kân a, Gilead tlâng tieng a pan tah vang vang a.
{31:22} A ni thum nia chun Jakob inrel hmang thu chu Laban an hril a.
{31:23} Chuongchun, a unauhai chu a thuoi a, ni sari a hnot hnungin Gilead tlângrama chun a hnot phâk a.
{31:24} Chun, Aram mi Laban kuoma chun mangah Pathien a hung a, "A sie a tha ieng khom Jakob kuoma hril lo dingin fimkhur rawh" tiin a hril a.
{31:25} Gilead tlângrama Labanin Jakob a hnot phâk chun Jakobin puon in a lo kei tah a; Laban le a unauhai khomin chu taka chun puon in an kei ve nghal a.
{31:26} Laban chun Jakob kuomah, "Iem a na i thaw ta hi? I mi hlèm a, râllâk ang elin ka naunuhai i fen hmang a.
{31:27} Ieng tiziea mi hlèm a, a rûk a râla i'n rel hmang rêng rêng? Khuong leh dar leh tingtang rem a, hlim taka hla saka ka'n thla theina ding chein ieng dinga i mi hril naw?
{31:28} Ka tuhai le ka naunuhai fawpa ka'n thla liem i phal bok nawh. Thil invêtthlàk tak i thaw a nih.
{31:29} Sukse thei che ka ni a; amiruokchu i pa Pathien chun voizan khan mangah, "A sie a tha ieng khom Jakob kuoma hril lo dingin fimkhur rawh" tiin a mi hril a.
{31:30} I pa in tieng ngaia kîr nawk i nuom a ni khomin, ieng dinga ka pathien lemhai i mi'n rùkpêk am a na?" a ta.
{31:31} Jakob chun Laban kuomah, "I naunuhai mi la luipêk i tih ti ka'n lau lungril lei a nih.
{31:32} Amiruokchu, i pathien koltu chu i hmu suok phot chun ama chu dam naw nih. Ei unauhai hmu hoia ngei hin nang ngeiin i thil ka kol a um le um naw dap la, a um chun la nghal rawh" a ta. Jakob chun pathien lemhai chu Rachelin a'n rûk a nih ti a hriet si nawh.
{31:33} Chuongchun, Laban chun Jakob puon in, Lea puon in le an siehlawnuhai puon in pahni chu a dap a, ieng khom a hmu si nawh. Lea puon ina inthoka a hung suok chun Rachel puon inah a lût a.
{31:34} Rachel chun a thil inrûkhai chu a sanghawngsei zângdam lai a lo thup hman a, a thung de tlat a.
{31:35} Rachel chun a pa kuomah, "Ka tho thei naw leiin ka lalpa chu lungsen naw raw se, thi ka pal lai a ni lei a nih" a ta. A tlok vonga chu a pathien lemhai chu a hmu si nawh.
{31:36} Jakob lung chu a sen hle a, Laban chu a hal a. "Iem ka thaw suol a um a? Iem ka thaw suol hrima i mi hung hnot a na?
{31:37} Tu khan ka thuomhnaw po po i tlok kim vong tah a, i ina thil pakhat bèk i hmu hrim hrim a ni? I hmu leh i unauhai hmaa hin hung sie la, nang le ei inkâr thu hi rel raw hai se.
{31:38} I kuomah kum sawmhni tâl top ka um ta a. I beram le kel haiin té an insiet ngai naw a, i beram ruol laia beram chal pakhat khom ka la hmè ngai nawh.
{31:39} Sahuoi kei chen hnung sa ka hung lâkpèk ngai naw che; a'n hmang ai chu keiin ka tuor pei hlak. Zàn amanih sùn amania ran an inrùk hrim hrim i mi'n thungtir vong hlak kha.
{31:40} Hieng hi ka um dàn a nih: sùnah ni intêngin a mi em chàr a, zânah khaw deiin a mi sawm kon a, imu hrim ka hmu ngai nawh.
{31:41} I ina kum sawmhni ka um sûng khan chu chu ka ngîrhmun a nih. I naunu pahni hlaw dingin i rong kum sawm le kum li ka bawl a, i ran hlaw dingin kum ruk i rong ka bawl nawk a. Chu sûng chun ka hlaw voi sawm zet i thlâk danglam a.
{31:42} Ka pi le puhai Pathien, Abraham Pathien le Isak inza Pathien chu ka kuomah um naw lem sien chu, kut ruokin mi'n suoktir ngei ngei i tih. LALPA chun ka rinum tuorzie le ka thokrimzie a hmu a, voizàn khan a hal che a ni chu" a ta.
{31:43} Laban chun Jakob kuomah, "Nuhmeihai hi ka nauhai an na, an nauhai hi ka nauhai an na, ran ruolhai hi ka ran ruol an na, i hmu po pohai hi keima ta vong a nih. Sienkhom voisun hin ka naunuhai le an nauhai chunga iem keiin thaw thei ka nei ta a?
{31:44} Thaw rawh, keima le nangma hin thu thlung ei ta, chu chu eini pahni inkâra thu hrepuitu sàkhi ni raw se" a ta.
{31:45} Chuongchun Jakob chun lung a lâk a, lungphun dingin a phun a.
{31:46} Jakob chun a unauhai kuomah, "Lung thak khawm ro" a ta, an lung làkhai chu an intieng bùm a, a bula chun bu an fâk a.
{31:47} Laban chun lung intieng khawm chu 'Jegar Sahadutha' tiin a'n bùk a, Jakob ruok chun 'Galeed' tiin a'n bùk ve thung a.
{31:48} Laban chun, "Hi lung intieng khawm hi voisun hin keima le nangma inkâra thu hrepuitu sàkhi a nih" a ta, chu chu Galeed hming a putna san a nih.
{31:49} 'Mizpah' ti a ni bok. A san chu Labanin, "LALPA chun ei inthe hnung khomin mi vêng ton raw se.
{31:50} Ka naunuhai i sukrimsi a, ka naunuhai ni lo nuhmei dang i nei chun, tu khom ei kuomah an um naw khom ni sien, nangma le keima inkâra thu hrepuitu chu Pathien a nih ti hre zing rawh" a ti leiin.
{31:51} Laban bok chun Jakob kuomah, "Keima le nangma inkâra thu hrepuitu dinga ka lung intieng khawm le ka lungphun hai hi en rawh.
{31:52} I poi tawk dingin hi lung intieng le lungphun hai hi hung khêl ngai nawng ka ta, ka poi tawk dingin nang khomin i hung khêl ding a ni bok nawh ti hrepuitu an nih.
{31:53} Abraham Pathien, Nahor Pathien le an thlatuhai Pathien chu eini inkâra rorêltu ni raw se" a ta. Chuongchun, Jakob chun a pa Isak Inza hming chun thu a'n khâm a.
{31:54} Chu tlânga chun Jakobin inthawina a'n hlàn a, a unauhai chu thlàithlèng a kîlpui a. An fâk khop chun chu hmuna chun an riek a.
{31:55} Zîng inhma takin Laban chun a tuhai le a naunuhai chu a fawp a, mal a sawm a, chu zoah a in tieng panin a kîr nawk ta a.
{32:1} Jakob khom chu a fe pei a,Pathien vântirkohai leh an intuok a.
{32:2} Jakobin anni a hmu chun, "Hi hmun hi Pathien chêngna hmun a nih" a ta, a hmingah Mahanaim a'n bûk a.
{32:3} Jakob chun a u Esau umna Seir ram, Edom mihai rama chun a hmaah zuolko a'n fetir a.
{32:4} Zuolkohai kuoma chun, "Ka lalpa Esau kuomah hieng hin in hril ding a nih: I siehlaw Jakobin hieng hin a tih: Laban kuomah mikhuolin tu chen hin ka um ta zing a.
{32:5} Bawngchal hai, sabengtung hai, beram le kèl hai, bawinu le bawipa hai ka nei tawl a. Chuongchun, i mit tlunga ka um theina dingin ka lalpa hril dingin mi ka hung tir a nih' a tih" tiin thu a'n cha a.
{32:6} Zuolkohai an hung kîr chun Jakob kuomah, "I u Esau kuom kan va tlung a, a hmuok ding chein mi zali leh a hung ding a nih" an ta.
{32:7} Nasa taka ti le lungzingin Jakob chun a rawihai chu pawl hniin a thè dar a, chuong ang bokin beram ruol le bawng ruol le sanghawngsei hai khom chu a the a.
{32:8} Esauin pawl khat a hung bei hlau chun pawl dang chu an tlân suok hmana ding ti lungril neia a thaw a nih.
{32:9} Jakob chu a tongtai a, "Ka pu Abraham Pathien, ka pa Isak Pathien aw LALPA, 'I ram tieng le i laichinhai lai kîr nawk ta la, sukhmuingil ka ti che' mi titu,
{32:10} ka phu ruol lo lunginsietna le ringumna chu i siehlaw chunga hin i'n langtir a. Ka hmol le chauh hi Jordan vadung hi ka kân a, tu ruok hin chu hon hnia the khop zet kan lo ni tah.
{32:11} Lunginsiettakin ka u kuta inthok, Esau kuta inthokin mi san him rawh, nunau chopa a mi hung bei ka ti a nih.
{32:12} Nangin, 'Siem hmuingil ka ti che a, in thlahai chu tuifinrieta tieu vut tiem seng lo khopa tamin la siem ka tih' i ti si a" tiin.
{32:13} Chu zân chun chu hmuna chun a riek a, a u Esau kuoma a pêk ding a ran ruol laia mi chu a thlang suok a.
{32:14} Chuonghai chu kèlpui zahni le kèlchal sawmhni, berampui zahni le beramchal sawmhni,
{32:15} sanghawngseipui sawmthum le an te thuoi lai seng, bawngpui sawmli le bawngchal sawm, sabengtungpui sawmhni le sabengtungchal sawm an nih.
{32:16} Chuonghai chu a hran sengin a siehlawhai kutah a'n koltir a. A siehlawhai kuoma chun, "Ka hmaah fe unla, kâr nei peiin inzui ro" a ta.
{32:17} Chun, a hmatawng taka thang kuoma chun, "Ka u Esau leh in intuok pha, 'Tu mihai am in na? Khaw tieng pan ding am in na? In hmaa in somhai hi tu ta am an na?" tia a'n don che chun,
{32:18} "I siehlaw Jakob ta an nih; pu Esau, i ta dinga thilpêk a thon che a ni hi; ama khom kan hnunga son a hung' ti rawh" tiin thu a pèk a.
{32:19} Chun, a dottu le a dot nawk le ran ruol khaltu po po kuoma chun, "Esau in hmu pha chuong ang chun ti seng ro;
{32:20} chun, 'I siehlaw Jakob khom kan hnunga son a hung' ti ngei bok ro" tiin thu a pèk seng a. Ama chun, "Ka hmaa fe thilpèk ka thon hin tlon lungawi zet ka ta, ka hmu pha leh mi lo lawm a tih" a ti lungril a nih.
{32:21} Chuongchun, a thilpèkhai chu ama hmain a'n fetir a, ama ruok chu, chu zân chun a rawihai lai a riek a.
{32:22} Chu zân chun a tho a, a nuhmei pahnihai le a siehlawnu pahnihai chu a nau sawm le pakhathai leh a thuoi a, Jabok vadung chu a kaipui a.
{32:23} Anni an kaitir hnung chun an thuomhnaw nei po po khom a'n tawl kaitir vong bok a.
{32:24} Chun, ama khât chauin a um ta a, mi pakhatin khawfingchat chen a buon ngat ngat a.
{32:25} A hnè nawh ti a hrietin a malpui ru inchuktuona lai chu a hmetpèk a, an inbuon lai chun Jakob malpui ru inchuktuona lai chu a hung inpelsol a.
{32:26} Ama chun, "Mi'n thla ta rawh, khawfing khom a chat ding a ni tah hi" a ta. Jakob chun, "Mal i mi sawm zet naw chun inthla naw ning che" a ta.
{32:27} Ama chun, "I hming iem a na?" a ta, Jakob chun, "Ka hming chu Jakob a nih" a ta.
{32:28} Ama chun, "I hming chu Jakob ni ta loin Israelu ni lem tang a tih; Pathien le mihriem i buon a, i hne ta si a" a ta.
{32:29} Jakob chun, "Lunginsiet takin i hming mi hril thei i tim?" a ta. Ama chun, "Ieng leia ka hming i mi'n don?" a ta. Chu taka chun mal a sawm ta a.
{32:30} Chuongchun, Jakob chun, "Hmai intuoin Pathien ka hmu a, ka hringna a hla si a" tiin chu hmun hminga chun Penielv a'n bûk a.
{32:31} Peniel a fe pêl lai chun zîng nisa suokin a hung khaw a, a malpui lei chun a'n bài a.
{32:32} Chuleiin, tu chen hin Israel thlahai chun malpui ru inchuktuona a êl thá lai hi an fâk ngai nawh, Jakob malpui inchuktuona laia a êl thá chu a hmetpèk leiin.
{33:1} Jakob chu a hang dâk a,ngai ta, mi zali ruol le hung Esau chu a hmu a, chuongchun a nauhai chu Lea le Rachel le a siehlawnu pahnihai kuomah a sem dar a.
{33:2} Siehlawnuhai le an nauhai chu a hmatawng takah a sie a, a dotah Lea le a nauhai a sie a, a nuhnung takah Rachel le Josefa a sie a.
{33:3} Ama chun hma a thuoi a, a u bul a tlung tawm chun hnuoi sikin voi sari chibai a bûk a.
{33:4} Esau chu ama lawm dingin a tlân a, a rînga kuoin a fawp a, an pahni chun an tap a.
{33:5} Chun, Esau chu a hang ngha a, nuhmei le naupang hai a hmu chun, "I kuoma umhai hi tu hai am an na?" a ta. Jakob chun, "Hi naupanghai hi Pathienin lunginsieta i siehlaw a pêkhai chu an ni hi" a ta.
{33:6} Chuongchun, siehlawnu pahni le an nauhai chun an hung hnai a, kûnin chibai an bûk a.
{33:7} A dotah Lea le a nauhai chu an hung a, kûnin chibai an bûk a. A hnuhnung takah Josefa le Rachel khom an hung a, kûnin chibai an bûk a.
{33:8} Esau chun, "Ran ruol ka'n tuokpui zozai kha ieng i tina am an ta le?" a ta. Jakob chun, "Ka lalpa, i mit ka tlung theina dinga ka ti a nih" a ta.
{33:9} Esau chun, "Kei khomin ka hau annawm, ka sangpa, i tahai chu nangin kol lem rawh" a ta.
{33:10} Jakob chun, "Ni lo e. I mit ka tlung a ni chun, lunginsiet takin ka thilpêkhài che kha mi pompêk lul rawh. Lawm taka mi lo pom a, i hmèl ka hang hmu hi Pathien hmèl hmu tlukah kan ngai a nih.
{33:11} Ka chungah Pathien a tha a, ka mamaw po po ka nei a, chuleiin ka thilpêk hi lunginsiet takin pom hrâm rawh" a ta. Jakobin a ngenngawl tlat leiin Esau chun a pom ta a.
{33:12} Chun, Esau chun, "Thaw ro, fèng ei tiu, intlon ei tih" a ta.
{33:13} Sienkhom Jakob chun, "Ka lalpan a hriet angin, naupanghai hi an la dawng a, berampuihai le bawngpuihai hi te thuoi lai an na, ni khat chauh fe hrâtpui khomin ran ruol hi thi vong thei an nih.
{33:14} Chuleiin, ka lalpa hi a siehlaw hmaah lo fe sien, kei chu Seir tlânga ka lalpa kuom ka tlung hma khat chun ka ran som le naupanghai fe thei tawk ang peiin, damten hungpui tawl ka tih" a ta.
{33:15} Esau chun, "Chuong a ni leh ka mihai a then bek hi màksanpèk ka ti che" a ta. Jakob chun, "Iem a tûl a? Ka lalpa mit ka tlung phot leh a huntawk" a ta.
{33:16} Chu ni chun Esau chu Seir tieng a kîr nawk a.
{33:17} Jakob ruok chu Sukot-ah a fe a, chu taka chun ama ta dingin riebûk a bawl a, a ranhai ta dingin bûk a bawl bok a. Chuleiin, chu hmun hminga chun Sukotw an ti a nih.
{33:18} Chuongchun, Padan-Arama inthoka hung Jakob chun him takin Kanan rama Sekem khawpui chu a hung tlung a, a khaw kawla chun puon in keiin a um a.
{33:19} Puon in a keina hmun chu Sekem pa Hamor nauhaia inthokin tangka zain a'n chawk a
{33:20} Chu taka chun maichàm a siem a, a hminga chun El Elohe Israelx a'n bûk a.
{34:1} Lea naunu Dina, Jakob a neipek chu a rama nuhmeihai hmu dingin a lêng suok a.
{34:2} Chu rama lal, Hiv mi Hamor naupa Sekem chun a lo hmu a, a thuoi a, a suol lui a.
{34:3} Jakob naunu Dina chun a lungril a lâk tlat a, ama chu a hmangai a, tongkam innèm takin a biek a.
{34:4} Sekem chun a pa Hamor kuomah, "Ka nuhmei dingin hi nunghàk hi mi bepèk ro" a ta.
{34:5} Sekemin a naunu a sukporche ti Jakobin a hriet chun a nauhai chu ran chinga phûla an um lai a na, an hung inlawi hma khat chun Jakob chu a to zing a.
{34:6} Chun, Sekem pa Hamor chu Jakob be dingin a hung a.
{34:7} Jakob naupahai khomin chanchin an hriet charin phula inthok chun an hung inlawi a. Sekemin thil thaw lo top ding thaw a, Jakob naunu pawngsuol a, Israel sûngkuo lakah thil inzakum thlàk a thaw lei chun an lung nain a sen êm êm a.
{34:8} Sienkhom Hamor chun, "Ka naupa Sekem lungril chu i naunu chungah a fu tlat si a. Lunginsiet takin a nuhmei dingin inneitir el ro khai.
{34:9} Keini leh innei tuong ei ta, in naunuhai mi'n neitir unla, ka naunuhai khom nei bok unla.
{34:10} Keini lai umhmun khuor unla, ram hi in ta dingin a'n hong vong a nih. Khawsa unla, sumdawng unla, in le lo indin ro" a ta.
{34:11} Sekem khomin nunghàk pa le a tâhai kuoma chun, "Mi ditsak unla, in ti ang ang chu pêng ka ti cheu.
{34:12} In nunghàk hi nuhmeiah in mi'n neitir phot chun man le muol le thilpèkhai chu ieng zâta tam khom ngèn unla, pèng ka tih" a ta.
{34:13} An farnu Dina sukporchetu Sekem le a pa Hamor chu Jakob nauhai chun dawha takin an lo dawr a,
{34:14} "Chu chu thaw thei ni naw nih. Sertan lohai kuoma kan farnu pêk chu keini ta dingin hmingsietna a nih.
{34:15} Kan remti thei dàn um sun chu pasal po poin keini ang boka ser in tan a nih.
{34:16} Chuonga in thaw phot chun kan farnuhai inneitir kan ti cheu a, in farnuhai nei bok kan tih. Nangni lai umhmun khuor vèng kan ta, hnam khatin um ei tih.
{34:17} Amiruokchu, ser in intantir nuom naw chun, kan farnu hi thuoi kan ta, fe el kan tih" an ta.
{34:18} An thu chun Hamor le a naupa Sekem chu a suklawm a.
{34:19} Chuongchun, chu tlangvàl, a pa sûngkuoa inza phur tak chun Jakob naunu chu a dit hle leiin chu an thil ngiet chu sawt riel loin a thaw nghal a.
{34:20} Chun, Hamor le a naupa Sekem chu an khaw kul kotkhâra chun a khaw mihai chu inbiekpui dingin an fe a.
{34:21} "Hienghai hi eini leh inrem takin an um a. An ta ding khoma hmun a la'n dai si leiin ei ramah chêngin sumdawng hai sien, an naunuhai saw nuhmeiin nei inla, ei naunuhai hi nuhmeiin inneitir bok ei tiu.
{34:22} Amiruokchu, chi khata ei khawsak an mi remtipui thei dàn um sun chu anni ang boka pasal poin ser ei tan ve a nih.
{34:23} An beram ruolhai, an thil neihai le an ran danghai po po khom ei ta a ni vong thei naw am a ni? An thu hi ei remtipui chun ei kuomah an um ding a nih" an ta.
{34:24} Chuongchun, khawpui kul kotkhâr bula fe khawmhai chun Hamor le a naupa Sekem thu chu zawmin, kul kotkhâra suok taphothai chun ser an intantir ta vong a.
{34:25} Chun, a ni thum hnungah nat an la tuor zing lai chun Jakob naupahai pahnih, Dina tahai Simeon le Levi chun kawlhnâm chawiin arûkin khuo chu an bei a, pasal po po chu an that fai vong a.
{34:26} Hamor le a naupa Sekem khom chu kawlhnâmin an sât hlum a, Dina chu Sekem ina inthokin an thuoi suok a.
{34:27} Jakob naupa danghai chu an mi thathai chunga chun tuongin, an farnu an sukkhawhlo lei chun khuo chu an rok a.
{34:28} An beram ruol hai, an bawng ruol hai, an sabengtunghai, khuo le loa an thil neihai,
{34:29} an hausaknahai, an naupanghai le an nuhmeihai chu an man a, an thil nei po po chu an lâkpèk a.
{34:30} Jakob chun Simeon le Levi kuomah, "Hi rama chêng Kanan mihai le Periz mihai theida in mi'n phurtir a, ei tlawm si a, inthuruola an mi hung bei chun kei le ka sûngkuo hi an hung inram dêr ding a nih" a ta.
{34:31} Anni chun, "Kan farnu hi nawchizor angin an soisak ding maw?" an ta.
{35:1} Pathien chun Jakob kuomah, "Bethel chen hang fe la, chu taka chun umhmun khuor rawh. I u Esau kuoma inthoka i tlân siet laia i kuoma hung inlàr Pathien ta dingin maichàm siem rawh" a ta.
{35:2} Jakob chun a sûngkuohai le a kuoma um po po hai kuoma chun, "Hnam dang pathien in kolhai po po dehawn vong unla, insukthienghlim unla, in silfènhai thlâk ro.
{35:3} Chun, hung unla, Bethel chen hang fèng ei ta, ka lungzîng nia mi dontu le ka fèna taphota mi umpuitu Pathien ta dingin maichàm siem ka tih" a ta.
{35:4} Chuongchun, ram dang pathien lem an kol po po le an nabehai chu Jakob kuomah an hung chawi a, ama chun Sekema thingsaisuo bula chun a phûm a.
{35:5} Chuongchun an fe suok a, an sè vela khuo po po chunga chun Pathienin thlabàrna hri a'n lèngtir leiin tu khomin anni chu an hnot zui ngam nawh.
{35:6} Jakob le a kuoma umhai po po chun Bethel chu an tlung a,
{35:7} chu taka chun maichàm a siem a; a u Esau kuoma inthoka a tlàn siet laia a kuoma Pathien a hung inpuongna hmun a ni leiin chu hmun hminga chun El Bethely a'n bûk a.
{35:8} Chu hmuna chun Rebek dontu Debora chu a thi a, Bethela saisuo thing hnuoiah an phûm a, a hmun hminga chun Alon Bakutchz a'n bûk a.
{35:9} Padan Arama inthoka Jakob a hung kìr hin a kuomah Pathien a'n làr nawk a, mal a sawm a.
{35:10} A kuomah, "I hming Jakob a na chu Jakob ti ta loin Israel ti lem tàng an ti che" a ta, chuongchun hmingah 'Israel' a hung put tah a nih.
{35:11} Pathien chun a kuomah, "Kei hi Iengkimthawthei Pathien chu ka nih. Suon tieng hmuingilin i thlahai hung pung raw hai se. Hnampui le hnam chi hrang hrang nangmaa inthokin hung suok an ta, lalhai khom hung suok bok an tih.
{35:12} Abraham le Isak kuoma ka pêk ram chu nang khom ka pêk che a, hi ram hi i thlahai kuoma khom pèng ka tih" a ta.
{35:13} A biekna hmuna inthok chun Pathien chu a kai tung a.
{35:14} Pathienin a biekna hmuna chun Jakobin lung a phun a, lunga chun dawn thilhlàn uoin a buok a, sahriek a'n far khum bok a.
{35:15} Pathienin a biekna hmun chu Jakobin 'Bethel' a'n bûk a.
{35:16} Bethela inthok chun hmun dang an zuon pei a. Efrat an tlung hma hla feah Rachel chun nau hase a'n voi a, a na inrim hle a.
{35:17} Harsa taka san a pêk lai chun a nau domtuin, "Lungngai der naw rawh, naupa i nei nawk a ni hih" a ta.
{35:18} A thlarau an thla hma, a hrang chat lai chun a nau hmingah Ben Onia a sak a. A pa ruok chun Benjaminb a sak ve thung a.
{35:19} Rachel chu a thi a, Efrat panna lampuia chun an phûm a (Efrat chu Bethlehem a nih).
{35:20} A thlàn chunga chun Jakobin lung a phun a, voisun ni chen hin chu lungphun chu Rachel thlàn inchikna a nih.
{35:21} Israel chu a fe pei a, Migdal Eder khela chun puon in a kei a.
{35:22} Hi hmuna Israel a um lai hin a hmei Bilha chu Reubenin a zàlpui a, chu chu Israel khomin a hriet.
{35:23} Jakob chun naupa sawmpahni a nei a, chuonghai chu: Lea naupahai chu Jakob nau lutir Reuben le Simeon, Levi, Juda, Isakar le Zebulun hai an nih.
{35:24} Rachel naupahai chu Josefa le Benjamin an nih.
{35:25} Rachel siehlawnu Bilha naupahai chu Dan le Naftali an nih.
{35:26} Lea siehlawnu Zilpa naupahai chu Gad le Aser hai an nih. Hienghai hi Jakob naupahai, Padan Arama pienghai chu an nih.
{35:27} Jakob chun a pa umna Kiriat Arba (Hebron an ti bok) bula um Mamre hmun, a pu Abraham le a pa Isak hai umna chu a hung tlung a.
{35:28} Isak chu kum za le sawmriet a dam a.
{35:29} Chu zoah a thlarau a'n thla a, tar kûna dam a, upa taka a thi chun a chipuihai kuoma thuoiin a um ve ta a, a nauhai Esau le Jakob chun an vùi a.
{36:1} Esau, Edom tia ko bok thlahai chanchin chu hieng ang hi a nih.
{36:2} Esau chun Kanan mihai nuhmeiah a nei a, chuonghai chu Hit mi Elon naunu Ada hai, Hiv mi Zibeon tunu, Ana naunu Oholibama hai,
{36:3} Ismail naunu Basemat, Nebaiotc farnu hai an nih.
{36:4} Ada chun Esau chu naupa Elifaz a neipèk a, Besamat chun naupa Reuel a neipèk a,
{36:5} Oholibamah chun naupa Jeus, Jalam le Kora hai a neipèk bok a. Hieng hai hi Esau naupahai, Kanan rama pienghai chu an nih.
{36:6} Esau chun a nuhmeihai, a naupahai le a naunuhai, a ina mihai po po le a ran ruolhai le ran dang a nei po po hai, Kanan rama rosum a khawm po po hai chu somin, a sang Jakob umnaa inthoka ram hla reia chun a'n son a.
{36:7} An thil neihai chu a tam ta êm leiin umhmun khat zing thei an ni ta naw a, an ranhai tlatna dingin ram an indai ta bok nawh.
{36:8} Chuongchun, Esau (Edom an ti bok) chun Seir tlângramah hmun a khuor tah a nih.
{36:9} Seir tlângrama khawsa Esau, Edom mihai thlatu chanchin chu hieng ang hi a nih.
{36:10} Esau naupahai chu, a nuhmei Ada lakah Alifaz a nei a, Basemat lakah Reuel a nei bok a.
{36:11} Elifaz naupahai chu Teman, Omar, Zefo, Gatam le Kenaz an nih.
{36:12} Esau naupa Elifaz chun hmei a nei a, a hming chu Timna a na, ama chun naupa Amalek a neipèk a. Chuonghai chu Esau le a nuhmei Ada tupahai chu an nih.
{36:13} Reuel naupahai chu Nahat, Zera, Sama le Miza an nih. Anni chu Esau le Basemat tuhai an nih.
{36:14} Esau nuhmei Oholibama, Ana naunu le Zibeon tunu chun Esau chu naupa pathum Jeus, Jalam le Kora a neipèk a.
{36:15} Esau thla, lala um hai chu a nau lutîr Elifaz naupa Teman hai, Omar hai, Zefo hai, Kenaz hai,
{36:16} Kora hai, Gatam hai le Amalek hai an nih. Hieng lalhai hi Edom rama mi Elifaz thlahai an na, Esau nuhmei Ada tuhai a nih.
{36:17} Esau naupa Reuel naupahai lala um chu Nahat, Zera, Sama le Miza an nih. Hieng lalhai hi Edom rama mi Reuel thlahai an na, Esau nuhmei Basemat tuhai an nih.
{36:18} Esau le a nuhmei Oholibama laka pieng, lala umhai chu Jeus, Jalam le Kora an nih. Hieng lalhai hi Esau nuhmei Oholibama, Ana naunu thlahai an nih.
{36:19} Chuonghai po chu Esau (Edom an ti bok) naupahai le lala umhai chu an nih.
{36:20} Chun, hienghai hi Hor mi Seir nau pasal, a rama chenghai chu an nih: Lotan, Sobal, Zibeon, Ana,
{36:21} Dison, Ezer le Disan. Edom mi Seir nau pasalhai hi Hor lalhai chu an nih.
{36:22} Lotan naupahai chu Hori le Homam an nih. Lotan farnu chu Timna a nih.
{36:23} Sobal naupahai chu Alvan, Manahat, Ebal, Sefo le Onam an nih.
{36:24} Zibeon naupahai chu Aia le Ana an nih. Ana hi a nih thlalera a pa Zebeon sabengtunghai a vèng laia tuikhur lum hmu suoktu kha.
{36:25} Ana nauhai chu a naupa Dison le a naunu Oholibama an nih.
{36:26} Dison naupahai chu Hemdan, Esban, Ithran le Keran an nih.
{36:27} Ezer naupahai chu Bilhan, Zavan le Akan an nih.
{36:28} Disan naupahai chu Uz le Aran an nih.
{36:29} Hienghai hi Hor lalhai chu an nih: Lotan, Sobal, Zibeon, Ana,
{36:30} Dison, Ezer le Disan. Chuong Hor lalhai chun Sier ramah an chi bing ang peiin lalna biel bìk an nei seng a nih.
{36:31} Israelhaiin lal an nei hmaa Edom rama lalhai chu hienghai hi an nih:
{36:32} Beor naupa Bela chu Edom ramah lalin a um a, a khawpui hming chu Dinhaba a nih.
{36:33} Bela a thi chun Bozraa mi Zera naupa Jobab chun lalna a hung hluo a.
{36:34} Jobab a thi chun Temani rama mi Husham chun a hung thlâk a.
{36:35} Husam a thi chun Moab rama Midianhai hnetu Bedad naupa Hadad chun a hung thlàk nawk a. A khawpui chu Avit a nih.
{36:36} Hadad a thi chun Masreka mi Samla chun a hung thlàk a.
{36:37} Samla a thi chun tuipuid kama khuo Rehobot-a inthoka hung Saul chun a hung thlàk nawk a.
{36:38} Saul a thi chun Akbor naupa Baal-Hananin a hung thlàk a.
{36:39} Akbor naupa Baal-Hanan a thi chun Hadad-in a hung thlàk a. A khawpui hming chu Pau a nih. Hadad nuhmei hming chu Mehetabel a na, ama chu Me- Zahab naunu Matred naunu a nih.
{36:40} Hienghai hi an pahnam, an tlâng hluo le an hming put dàn ang peia Esau thlaa mi lala thunghai chu an nih: Timna, Alva, Jethet,
{36:41} Oholibama, Ela, Pinon,
{36:42} Kenaz, Teman,, Mibzar,
{36:43} Magdiel le Iram. Chuonghai chu an tlâng hluo ang dungzui peia Edom rama lalhai chu an nih. Edom mihai hnampa chu Esau a nih.
{37:1} Jakob chun a pa chêngna Kanan ramah umhmun a khuor a.
{37:2} Hi hi Jakob thlahai chanchin chu a nih.Josefa chu tleirawl kum sawmpasari mi a ni laiin a pa hmei Bilha le Zilpa nauhai ran chingnaah a thangpui hlak a, a unauhai um dàn tha lo chu a pa kuomah a'n tlun hlak a.
{37:3} Josefa chu a tar tieng nau a ni leiin Israel chun a unau danghai nêkin a hmangai lem a, korfuol mawi taka chei a siempèk a.
{37:4} An pain a unau danghai nèkin a duot bìk ti an hung hriet chun an theida ta hle a, tong tha hrimin an biek thei ta naw a.
{37:5} Josefa chun mang a nei a, a unauhai kuomah a hril leh an theida zuol sau a.
{37:6} An kuomah hieng hin a hril a, " Ka mang hi hang ngàithla ta u.
{37:7} Loah bu ei lo ât a, ka buphal têl chu a tho thut a, a ngîr chang a, in buphalhai chun an hung inhuol a, kûnin chibai an bûk a" a ta.
{37:8} A unauhai chun a kuomah, "Nang telul hin kan chungah ro i rèl ding maw? Nang telul hin kan chungah thu nei i ta maw?" an ta. A mang a hril tawl lei chun nasa takin an theida zuol a.
{37:9} Chun, Josefa chun mang a nei nawk a, a unauhai kuoma chun, "Mi ngàithla ro khai. Mang dang ka nei nawk a, tuta tuma ruok chu nisa le thla le arasi sawmpakhatin kûnin chibai an mi bûk chu tie!" a ta.
{37:10} A pa le a unauhai kuoma a mang a hril chun a pain a zil a, "Ieng mang am a na i nei ta hi? I nu le kei le i unauhai hi hungin, hnuoiah bokkhupin chibai kan bûk telul ding che maw?" a ta.
{37:11} A unauhai chun an thîk a, a pa ruok chun chu thil chu lungrilin a vong zing a.
{37:12} A unauhai chu Sekem kawl tieng an pa ran ruol chu intlattir dingin an fe a.
{37:13} Chun, Israel chun Josefa kuomah, "I unauhaiin Sekem khaw kawlah ran ruol an ching ti i hriet a. Hung rawh, chu hmuna chun ka tir ding che a nih" a ta. Ama chun, "Mi tir ta la" a ta.
{37:14} A pa chun, "Fe la, i unauhai le ran ruol iem an chang ti va en chieng la, chanchin mi hung hril nawk rawh" a ta. Chuongchun, Hebron ruoma inthok chun a tir suok a, ama chun Sekem khuo a va tlung a.
{37:15} Phula a'n vâk a'n vâk lai chu mi tuin amanih a hmu a, "Ieng am i zong leh?" tiin a'n don a.
{37:16} Ama chun, "Ka unauhai ka zong a nih. Ran ruol an intlattirna hmun mi hril thei i tim?" a ta.
{37:17} Mi chun, "Hi taka inthok hin an inson ta a, 'Dothan-ah fèng ei tiu' an ti ri ka hriet" a ta. Josefa chun a uhai chu a zong pei a, Dothan khaw kawlah a va hmu a.
{37:18} Anni chun hla taka inthokin an lo hmu a, an kawl hnai a tlung hmaa that dingin thu an lo phan rûk a.
{37:19} "Saw, mang neipa a hung ta saw!" an inti tuo a.
{37:20} "Thaw ro, that ei ta, khurah pei ei ta, sahuoiin a se hlum a nih ting ei ta. Chu chun a mang kha iem a chang hrim ti hre el ei tih" an ta.
{37:21} Reubenin an thu phier rûk a hriet chun an kuta inthoka san suok a nuom a, "That chu that êm nawng ei tiu" a ta.
{37:22} An kuta inthoka san suok a, an pa kuoma thuoi kîr nawk thei dàn ding dapin Reuben chun, "Thisen chu insuo naw ro; thlalera khura hin thlâk unla, kut êm chu a chungah thlâk naw ro" a ta.
{37:23} Josefan a unauhai kuom a hung tlung chun a korfuol hàk lai mawi taka chei chu an hlippêk a,
{37:24} an thuoi a, tui um ta nawna khura chun an thlâk a.
{37:25} Bu faa an inthung lai chun an hang ngha a, Ismael mi sumdawng ruol, sanghawngseia thuomhnaw phur, Gilead tlâng tienga inthoka hunghai chu an hmu a. An sanghawngseihai chun mawsola dâm, hriek rimtui dâm, murrah dâm an phur teu a, chuonghai chu Aiguptaa zor dinga fe mèk an nih.
{37:26} Chun, Juda chun a unauhai kuomah, "Ei unaupa ei that a, a thisen ei insuo thu ei ip chu iem a na ei hlawkpui ding?
{37:27} Thaw ro, a chungah kut thlâk loin, Ismael mihai kuoma hin zor lem ei tiu. Ieng po khom hril inla, ei unaupa, ei taksa le thisen put a ni tlat a" a ta. A unauhai chun an remti a.
{37:28} Chuongchun, Midian mi sumdawnghai an hung chun Josefa chu khura inthok chun an lâk suok a, tangka shekel sawmhniin Ismael mihai kuta chun an zor a, anni chun Aigupta tieng an thuoi a.
{37:29} Chun, Reubenin khur a hung en nawk chun Josefa chu a hmu ta naw a, chuongchun a silfènhai chu a pot thler a.
{37:30} A sanghai kuoma chun a hung kîr a, "Ei sangpa a um ta nawh. Iem ka law ta ding a na?" a ta.
{37:31} Chun, Josefa korfuol chu an lâk a, kêl an that a, a thisena chun an inchie a.
{37:32} Korfuol chei chu an pa kuomah an chawi a, "Hi ringot hi kan hmu a, i naupa korfuol a ni le ni naw en chieng rawh" an ta.
{37:33} Ama chun a hriet nghal a, "Ka naupa korfuol a ni ngei hi; sahuoiin a fâk zo an ta chu! Josefa chu sahuoiin a kei chen chieng a nih" a ta.
{37:34} Chuongchun, Jakob chun a silfèn a pot thlêr a, saiip silin ni tam tak a sûn a.
{37:35} A naupahai le naunuhai chu hnem dingin an hung pung khawm a, sienkhom hnèm ruol a ni nawh. "Lusun pumin thlân tieng ka naupa kuomah ka liem ding a ni hih" a ta. A pa chun a sùn takmeu a nih.
{37:36} Chuong chu a ni laiin, Josefa chu Midianhai chun Aigupta lal Faraw vèngtu sipai hotu Potifar kuomah an zor sawng a.
{38:1} Chuong hun lai chun Juda chun a unauhai màksanin a fe thlàk a, Adulam mi Hira chu a zu bêl a.
{38:2} Chu taka chun Kanan mi Sua naunu a hmu a, nuhmeiin a nei a, a pawl a,
{38:3} nau a hung pai a, naupa a nei a, a hmingah Er a sak a.
{38:4} Nau a pai nawk a, naupa bok a nei a, a hmingah Onan a sak a.
{38:5} Nau pasal dang khom a nei nawk a, a hmingah Sela a sak a. Ama hi Kezib khuoa Juda a um laia pieng a nih.
{38:6} Juda chun a nau lutîr Er chu nuhmeiah Tamar an ti chu a'n neitir a.
{38:7} Sienkhom Juda nau lutîr Er chu LALPA mithmuah mi rilo tak a ni leiin LALPAN a sukhlum a.
{38:8} Juda chun a naupa Onan kuomah, "I u nuhmei hi pawl la, pasalin mani unauhai chunga an thaw ding chu hlen la, i u ta dingin chi thlàpèk rawh" a ta.
{38:9} Onan chun a chi thlàpèk ding chu ama thla a ni naw ding ti a hriet leiin, a u nuhmei a pawl zâtin a chi chu hnuoiah a sukthlâk hlak a.
{38:10} A thilthaw dàn chu LALPA mitah thil rilo a ni leiin ama khom chu LALPAN a sukhlum a.
{38:11} Juda chun a monu Tamar kuomah, "Ka naupa Sela a puitling chenin i pa in tieng pasal nei loin lo va um phot rawh" a ta. A naupa chu a unau danghai ang boka a thi ve a lungrilin a'n lau thawng lei a nih. Chuongchun, Tamar chu a pa in tieng chun a va um ta a.
{38:12} Hun sawt fe hnungah Juda nuhmei, Sua naunu chu a thi a. A lusun a hung rè chun Juda chu a beram hmul vawtuhai kan dingin Timna khuoah a fe a, a ruolpa Adulam mi Hira chun a fepui a.
{38:13} Chun, mihaiin Tamar kuoma chun, "I tarpu chu a beram hmul vaw dingin Timna a pan" tiin an va hril a.
{38:14} Chuongchun ama chun a pasal a sûnna silfèn chu a hlip a, hmai inkhumna puon chun a lu a'n khum a, Timna khaw lampuia Enaim kul kotkhâr bula chun a lo inthung a; Sela chu a puitling taa chu a nuhmei dingin ama nu chu a tarpu chun a pêk si nawh ti a hriet vong si a.
{38:15} Juda'n amanu a hmu chun a hmai an khum tlat leiin nawchizor a sawn a.
{38:16} A monu a nih ti hre dêr loin lam sîra nuhmei chu a va pan a, "Hung rawh, zâlpui ka ti che" a ta. Ama chun, "I mi zâlpui manah iem mi pèng i ta?" a ta.
{38:17} Juda chun, "Ka ran ruol laia mi kêl tuoi hung thon ka ti che" a ta. Ama chun, "Chu chu i hung thon hmaa hrèn ding dakham iemani bèk i mi pèk naw ding?" a ta.
{38:18} Juda chun, "Dakham iem ka siepèk ding che?" a ta. Ama chun, "I hming namna suoi le a khaidiet le i hmol chawi kha" a ta. Chuonghai chu a pêk a, a zâlpui a, a laka chun nau a pai ta a.
{38:19} Chun, amanu chu a tho a, a hmai inkhumna puon chu a hlîp a, a hmeithaina silfèn chu a'n bel nawk ta a.
{38:20} A dakham sie chu nuhmei kuta inthoka la kîr dingin a ruolpa Adulam mi chu kel tuoi keiin a'n fetir a, sienkhom amanu chu a hmu zo ta nawh.
{38:21} "Enaim-a lampui sira inthung, tempul nawchizor kha khaw lai am a um ta a?" tiin chu laia mihai chu a'n don a, anni chun, "Hieng lai hin tempul nawchizor tu khom an um nawh" an ta.
{38:22} Chuongchun, Juda kuomah a kîr nawk a, a kuomah, "Ka va hmu zo dêr nawh. A hmuna mihaiin, 'Hieng lai hin tempul nawchizor tu khom an um nawh' an ti bok si" a ta.
{38:23} Juda chun, "A hrên po kha kol song el raw se, chuong naw chun mi nuizatbur ei hlaw thei ding a nih, kel tuoi ka thona hlak chu ama i va hmu zo tlat si naw a" a ta.
{38:24} Thla thum vel a liem hnung chun Juda kuomah, "I mo Tamar khan tlangvàl a ngai a, sawn a pai nghe nghe a nih" tiin an hung hril a. Juda chun, "Thuoi suok inla, raw hlum ro" a ta.
{38:25} An thuoi suok lai chun Tamarin, "Hieng thilhai neitu laka nau hi ka pai a nih" tiin a tarpupa kuoma chun mi tirin thu a thon a. Chun ama vèkin, "Lunginsiet takin hieng suoi le a paina khaidiet le hmol hi tu ta am a na ti en chieng hrim ro khai" tiin thu a'n cha bok a.
{38:26} Chuong thilhai chu a ta ngei a nih ti Juda chun a hriet nghal a, "Ama chu kei nèkin a fel lem a ni hi; ka naupa Sela hlak ka'n neitir ta si naw a" a ta. Juda chun ama chu a pawl nawk ta hrim hrim nawh.
{38:27} A nau nei a hung hun chun, a sulah inphîr an um a.
{38:28} Nau hase an voi lai chun pakhat chun a kut a hung rol suok a, nau domtu chun, "Hi hi a suok hmasa lem a ni hi" tiin a kutin a chel a, patsen a'n buntir a.
{38:29} A kut a kei lût nawk chun a unaupa chu a hung suok a. Nau domtu chun, "Hieng hi maw i hung nèr thleng dân chu!" a ta, a hmingah Pereze a sak a.
{38:30} Chu zoah a kut rînga patsen an inbuntir a unaupa chu a hung suok a, a hmingah Zeraf a sak a.
{39:1} Josefa chu Aigupta ramah an thuoi thlâk a, Faraw hnuoia vèngtu sipai pawl kapten Potifar chun a hung thuoitu Ismael mihai kuta inthok chun a lo inchawk a.
{39:2} LALPA chu Josefa kuomah a um a, a hung hmuingil a, a pu Aigupta mi ina chun a um a.
{39:3} Josefa kuomah LALPA a um a, a thilthaw taphot a'n hlawtlingtir a nih ti a pu chun a hung hriet ta a.
{39:4} Josefa chun a pu mit a tlung a, ama thangpuituah a ruot a, a insûng enkoltu tak a hung ni a, a nei po po chu a kutah a sie vong a.
{39:5} A insûng le a nei po po enkoltua a siema inthok chun LALPAN Aigupta mi insûng chu Josefa leiin mal a sawm a, in tieng le ram tienga Potifar thil nei po po chu malsawmin a um a.
{39:6} Chuongchun, a nei po po chu Josefa enkolna kutah a sie ta vong a, a kuoma thil umhai rèng rèng chu a hrietpui der naw a, a bu fâk ding chauh naw chu thil dang a ngaisak a tul ta nawh.
{39:7} Josefa chu pa sa tha tak le hmèl tha tak el a na. A pu nuhmei chun a lo hriet sek a, "Mi zâlpui rawh" a ta.
{39:8} Ama ruok chun a nuom naw a, a pu nuhmei kuoma chun, "Keima enkolna hnuoia um a ni sûng chun hi insûnga hin thil iem a um a um nawh ti ka pu chun a lungkham naw a, a nei iengkim ka kutah a sie top a.
{39:9} Hi ina hin keima nèka lien tu khom an um nawh. Ka pu hin a nuhmei nangma ti chauh naw chu ieng khom ka lakah inro a nei nawh. Chuong chu a ni leiin, iengtin am hieng ang thil rilo hi thawin Pathien lakah suol ka thaw ding a na?" a ta.
{39:10} Josefa chu ni tin be hlak sienkhom a zâlpui nuom naw chauh ni loin a hnaia um khom a nuom nawh.
{39:11} Ni khat chu in sûngah sin thaw dingin a lût a, in sûnga chun siehlaw tu khom an um naw a.
{39:12} A pi chun a korfuolah a lo man a, "Mi zàlpui rawh" a ta, sienkhom a'n tàl suok a, a korfuol chu a pi kuta chun a màksan a, a suok ta dai a.
{39:13} A kutah a korfuol màksana ina inthoka a tlân suok a hmu chun,
{39:14} a siehlawhai chu a ko a, "En ro, hi Hebrai mi an hung thuoi lût hin mi sukmuolpho a tum a nih. Mi zâlpui tumin a hung a, sienkhom ka khêk a.
{39:15} Santu ding koa ka khêk charin ka bulah a korfuol màksanin ina inthokin a tlân suok a nih" a ta.
{39:16} A pasal a hung hma po chun korfuol chu a bulah a sie zing a.
{39:17} A hung chun a kuomah "Hebrai mi ei siehlaw ding i hung thuoi khan mi sukmuolpho tumin ka kuomah a hung lût a.
{39:18} Sienkhom thangpuitu koa ka khêk leiin a korfuol màksanin, ina inthokin a tlân suok a nih" tiin a lo hril a.
{39:19} A nuhmeiin, 'Chuong ang chu i siehlaw mi soisak dàn chu a nih' a ti ri Josefa puin a hriet chun a lung an ling phut a.
{39:20} Josefa chu lalhai an khumna hlak tàng ina chun a thuoi a, chu taka chun a khum ta a.
{39:21} Nisienlakhom, intângna ina Josefa an tàng lai chun a kuomah Pathien a um a, a chungah ngil a nei a, tâng vêngtu ditsakna a'n changtir a.
{39:22} Tâng vêngtu chun mi intàng po po chunga hotuah a sie a, an thilthaw iengkimah mawphurna a'n hlân a.
{39:23} A kuomah LALPA a um a, a thaw taphotah hlawtlingna a pêk pei lei chun, a kuta dandea um hrim hrim thilah lung in vèngtu chu a'n rol ngai nawh.
{40:1} Iemani chen hnunga chun Aigupta lal ina lal dawn ding uoiin petu le a bei siemtu hai chun an pu lung an suk-awi naw a.
{40:2} Faraw lungsen chun a sinthawtu pahni, a uoiin petu le a bei siemtu hai chu ama vèngtu sipai kapten ina chun a'n tàngtir a,
{40:3} chu intàngna in chu a nih Josefa khom an khumna chu.
{40:4} An pahni chun Josefa enkolna hnuoiah tàng vêngtu chun a sie a.
{40:5} Iemani chen an intàng hnungin Faraw ina uoin semtu le bei siemtu hai chun zânah a ruolin mang, umzie hrang nei ve ve, an nei a.
{40:6} Zîngkâr Josefan anni pahni a hmu chun an hmèl a ngui ve ve ti a hriet a.
{40:7} Chuongchun, Faraw sinthawtuhai, a pu ina ama le an khumhai kuoma chun, "Iem a ta voisun chu in hmèl a va ngui ngei de?" a ta.
{40:8} Anni chun, "Mang kan nei ve ve a, sienkhom a mi hrilfiepèk ding an um si nawh" an ta. Josefa chun, "Mang hrilfie theina chu Pathien ta a ni naw am a ni? In mang chu mi hang hril ta u" a ta.
{40:9} Chuongchun, uoiin semtu hotu tak chun a mang chu Josefa kuomah a hril a. "Ka mangin ka hmaah grep hrui a lo um a,
{40:10} chu grep chun kaupêng pathum a nei a. A kumum zo chun a hung pâr nghal a, bawr tina chun grep hmin a ra tuor el a.
{40:11} Ka kutin Faraw no chu ka lo chawi a, grep chu ka lo a, noa chun ka sawr a, Faraw kutah ka lo pêk a" a ta.
{40:12} Josefa chun, "I mang umzie chu hi hi a nih. Grep kaupêng pathum chu ni thum tina a nih.
{40:13} Tuta inthokah ni thumah Faraw chun i lu chawisàng a ta, i nina ngaiah hlângkài nawk a ti che a, a hmaa a uoiin petu i ni laia i thaw hlak ang khan a kutah uoiin i pèk nawk ding a nih.
{40:14} Amiruokchu, chan that i chang nawk pha leh mi hung hre zing la, lunginsietna ka chungah hung inlangtir la, ka chungthu hi Faraw hril la, hi tàng ina inthok hin mi hung thuoi suok rawh.
{40:15} Hebraihai rama inthokin hi rama hin ka nuom thu ni loa thuoi thlàkin ka um a, hi rip sûnga an mi khumna khop ding poi ieng khom ka tawk nawh" a ta.
{40:16} Bei siemtuhai hotu chun a hrilfiena chu tha a ti hle a. Josefa kuoma chun, "Kei khomin mang ka nei a. Ka lu-ah bei bawm pathum ka lo sìpsuon a.
{40:17} A chung taka chun Faraw ta ding bei inhnik tak tak a um a, sienkhom vatehan ka sipsuon lai zing chun an hung tlàn zo ta vong a" a ta.
{40:18} Josefa chun, "I mang umzie chu hi hi a nih. Bei bawm pathum chu ni thum tina a nih.
{40:19} Ni thum sûngin Faraw-in i lu khai kâng a ta, thing lèrah khai hlum a ti che a, vatehaiin i ruong tlàn an tih" a ta.
{40:20} A ni thumna chu Faraw pieng champha a na, a hnuoia thoktuhai po po ta dingin ruoi ropui tak a the a. Uoiin semtuhai hotu le bei siemtuhai hotu chungthu chu a thoktuhai hmaa a sukfel a,
{40:21} uoiin semtu chu a nina pàngngàiah a hlângkai a, Faraw kuta uoiin petuah a hung thang nawk a;
{40:22} bei siemtuhai hotu ruok chu Josefan a hrilfie tah ang khan a hung tlung indik a, a khai hlum tah a nih.
{40:23} Amiruokchu, uoiin semtuhai hotu chun Josefa thu incha chu hre zui loin a theinghil el ta a!
{41:1} Kum hni zet a'n voi hnungin Faraw chun mang a nei a. Nile vadung pangah a lo ngîr a.
{41:2} Vadunga inthokin bawngpui pasari, thau le tlor tha tak el chu an hung suok a, phairuong lai chun an tla khawm a.
{41:3} Chu hnunga chun, Nile vadunga inthok bokin bawngpui dang pasari, ber tak tak le kor tak tak an hung suok a, vakama bawngpui tlahai bula chun an ngîr a.
{41:4} Bawngpui ber le kor tak tak hai chun bawngpui nàm tha le thau tak tak hai chu an fàk zo ta vong a. Chuongchun, Faraw chu a thanghar ta a.
{41:5} A hang in nawk chun mang dang a nei a. Bu kung khata hin bu vui sari, inhrol le tha tak tak, an hung suok a.
{41:6} Chu hnunga chun bu vui chikté tè pasari, khawsak thliin a mût tawl bor bor el hai chu an hung suok nawk a.
{41:7} Bu vui chikté tèhai chun vui sari lien tak tak hai chu an lem zo el ta a. Faraw a hang thanghar chun a mang a lo ni hlau a.
{41:8} A tûk zîngkâr chun a lungril chu a mangang a, Aigupta ram sûnga mitvai-dawithiem hai le mi var po po chu a ko khawm a, a mang chu a hril tawl a, sienkhom a hrilfiepèk thei an um si nawh.
{41:9} Chu phing leh uoiin semtu hotu chun Faraw kuomah, "Voisun hin ka bâksamna ka hriet suok ie.
{41:10} A siehlawhai chunga Faraw a lungsen tum khan kei le bei siemtu hotu chu vèngtu sipai kapten inah an mi'n tàngtir a.
{41:11} Kan pahni chun zân khat chu a ruolin mang kan nei ve ve a, kan mang chun umzie hrang a nei ve ve bok a.
{41:12} Kan intàngnaa chun Hebrai tlangval, vêngtu sipai kapten siehlaw a'n tàng ve a. Kan mang chu kan hril a, a kawk umzie ang charin ami hrilfiepèk ve ve a.
{41:13} A hrilfie ang char chun thil a hung tlung a, kei chu ka ngirhmun pangngaiah hlângkaiin ka um a, pakhat chu khai hlumin a um" a ta.
{41:14} Chuongchun, Faraw chun Josefa chu a'n kotir nghal a, ripa inthok chun an hung thuoi suok a, a hmul a mèt fai a, a silfènhai a'n thlâk a, Faraw hmaah a hung a.
{41:15} Faraw chun Josefa kuomah, "Mang ka nei a, a hrilfie thei an um si naw a. Sienkhom, nang chun mang an hril che chu i hrilfie thei pei ti thu ka lo hriet a" a ta.
{41:16} Josefa chun, "Kei chun ka thaw thei nawh, sienkhom Pathienin Faraw beisei donna chu pêng a tih" a ta.
{41:17} Faraw chun Josefa kuomah, "Ka mangin Nile vadung kamah ka lo ngîr a.
{41:18} Vadunga inthok chun bawngpui tlor tha le thau tak tak pasari hi an hung suok a, phairuong lai chun an tla khawm a.
{41:19} Anni hnunga chun bawngpui dang pasari, a rù khât ringot el, ber tak tak le kor tak tak an hung suok a, chuong ang hrima bawngpui ber chu Aigupta ramah ka la hmu ngai nawh.
{41:20} Bawngpui korhai chun bawngpui thau, a hung suok hmasahai chu, an fâk vong a.
{41:21} An fâk zo hnung khom chun an fâk a nih ti tu khomin hre naw ni hai, a tira ang bok khan an la ber tawl zing a nih. Chu zoa chun ka thanghar a.
{41:22} "Ka mang nawka chun bu kung khata inthokin vui sari, inhrol le tha tak tak, an hung vui suok a.
{41:23} Chu hnunga chun vui sari dang chikté tè, sak thliin a mut tawl bor bor, rop riep el hi, an hung suok a.
{41:24} Bu vui pisihai chun bu vui thahai chu an dol zo vong a. Hi thu hi ka mitvai-dawithiemhai ka hril a, sienkhom tu khomin an mi hrilfiepèk thei si nawh" a ta.
{41:25} Josefa chun Faraw kuomah, "Faraw mang hi thil thuhmun a na, Pathienin thil a thaw tep thu Faraw kuomah a puong a ni chu.
{41:26} Bawngpui tha pasari chu kum sari, buvui tha pasari chu kum sari tina ve ve a nih; a mang umzie chu thuhmun char a nih.
{41:27} Bawngpui kor le ber pasari hung suokhai chu kum sari tina a na, hmang tlàk lo bu vui sari, sak thliin a em tawlhai chu kum sari tina tho a nih. Tàm tlâk ding kum sari tina a nih.
{41:28} "Faraw kuoma ka hril tah ang khan, Pathienin thil a thaw ding lai tèp chu Faraw a'n hriettir a ni hi.
{41:29} Aigupta ram sûng po poa hin kum sari sûng a tontawin bu tam a ta,
{41:30} chu chu tàm kum sariin zui a tih. Chu sûng chun Aigupta hausakna po po chu mihaiin theinghil vong khopin tàm chun a ram pum nuoi tlaran a tih.
{41:31} A zuitu tàmpui mitsim chu a nasa êm leiin Aigupta ram hnienghnârna po po khom theinghil vong an tih.
{41:32} Mang pahnia Faraw kuoma inhriettir a nina san chu Pathienin a thilthaw ding chu a sukthlùk fel diem ta a, a thaw vak ta ding a ni lei a nih.
{41:33} "Tu hin Farawin thil chinchàng hre thiem le mivar zong suok sien, Aigupta ram chunga hin hotuah ruot raw se.
{41:34} Bu suok tam hun kum sari sûng po poa mi hmun ngaa thea hmun khat pei khon khawmtu dingin hotu ruot raw se.
{41:35} Kum that kuma bu suok po po chu Faraw thupèkin la khawm hai sien, chu chu khawpuia hai kudamah sie khawl raw hai se.
{41:36} Tàmin a ram a sukram vong nawna dingin, Aigupta rama kum sari tàm a tlàk sûnga ring dingin vong tha raw hai se" a ta.
{41:37} A thu rot chu Faraw le a sinthawtuhai po po chun tha awmin an hriet seng a.
{41:38} Faraw chun, "Pathien thlarau kol mi, hi mipa ang hi mi ei hmu zo ding am a ni?" tiin a mihai chu a'n don a.
{41:39} Chun, Faraw chun Josefa kuomah, "Hieng po po hi Pathienin an hriettir che a ni leiin, nangma anga chinchàng hre thei le mivar tu khom an um nawh.
{41:40} Chuleiin, ka lal ina hin a hotu tak nîng i ta, ka khuo le tuihai hi i thu ang peiin um an ta, lalthungphaa thung ka nina chauh hi i nèka kan lal lemna sun chu a nih" a ta.
{41:41} Faraw chun Josefa kuomah, "Tuhin Aigupta ram po po chunga hotuah ka sie che" a ta.
{41:42} Faraw chun a hming namna suoi kutsebi chu a kuta inthokin a phawi dok a, Josefa chu a'n buntir a, puon zâi inhmia siem silfènhai chu a'n beltir a, a rînga chun rangkachak thi a'n hlìtir bok a.
{41:43} Ama dottu a ni angin ama chuongna dottu tawlailira chun an chuongtir a, a hmaa fehai chun "Dingthathuon ro" tiin an khêk pei a. Chuong ang chun Aigupta ram po po chunga hotuah a siem ta a.
{41:44} Faraw chun Josefa kuomah, "Kei hi Faraw ka nia chu nangma thu naw chun Aigupta ram sûng po poa hin tu khomin an kut le ke inlet thei naw ni hai" a ta.
{41:45} Faraw chun Josefa hmingah Zafenat Panea a'n bûk a, a nuhmei dingin On khuo (Heliopolis an ti bok) a thiempu Potifar naunu Asenat chu a pêk a. Chun, Josefa chu a suok a, Aigupta ram po po a fang suok a.
{41:46} Aigupta ram lal Faraw hnuoia sin a thaw tan hin Josefa chu kum sawmthum mi a ni ta a. Josefa chu Faraw kuoma inthok chun a suok a, Aigupta ram po po a fang a.
{41:47} Kum that kum, kum sari sûng chun a ramin bu a thar suok rawn hle a.
{41:48} Kum sari sûnga an tharhai po po chu Josefan a lâk khawm vong a, khawpuia hai chun a hlu lût a. Khawpui tina a siehai chu a se vela an bu tharsuokhai an nih.
{41:49} Chuong ang chun, tuipuia tieuvut anga tam bu a sung khawm a, a tawp tieng lem chu tiem sèng a ni ta naw leiin inchik khom an inchik ta nawh.
{41:50} Tàm a tlàk hmain a nuhmei Asenat, On khuoa thiempu Potifar naunu chun Josefa chu naupa pahni a neipek a.
{41:51} Josefa chun, "Pathienin ka rimsik tuor po po le ka pa sûngkuo chen khom a mi'n theinghiltir ta si a" a ta, a nau lutîr hmingah Manaseg a sak a.
{41:52} A nau pahnina hminga chun, "Pathienin rinum ka tuorna rama hin chi a mi'n thla pungtir ta si a" a ta, Efraimh a sak a.
{41:53} Aigupta rama kum that kum, kum sari chu a hung invoi a,
{41:54} Josefan a hril lawk angin tàm kum, kum sari chu a hung intan a. Ram dang po poa khom tàm a tla vong a, Aiguptaa ruok chu hmun tinah fâk ding a la um a.
{41:55} Aigupta ram khom an hung tam ve ta a, Faraw kuomah fâk ding ngenin mipui chu an khêk a. Faraw chun Aigupta mi po po hai kuomah, "Josefa kuomah fe unla, a hril cheu taphot chu thaw ro" a ta.
{41:56} A ram phêka an hung tàm phing leh Josefa chun a bu inhai chu a hong a, Aigupta mihai kuoma chun a zor a. Tàm chu Aigupta ram pumah a hrâng nasa hle a.
{41:57} Khawvelah tàm chu a nasat êm leiin ram tina mihai chu Josefa kuoma inthoka pûr inchawi dingin Aigupta ram an hung pan a.
{42:1} Aigupta ramah bu a um ti Jakobin a hriet chun a nauhai kuomah, "Iem a ta meichok en ringota in inthung zing tawl?
{42:2} Aiguptaah bu a um ti ka lo hriet a. Thi loa ei dam khawsuok theina dingin zu fe unla, pûr zu'n chaw ro" a ta.
{42:3} Chuongchun, Jakob naupa sawmhai chu pûr inchaw dingin Aigupta ramah an zu fe a.
{42:4} Josefa sang Benjamin ruok chu siet a zu tuok pal Jakob chun a ti leiin a uhai le chun a'n fetir ve naw a.
{42:5} Kanan rama khom tàm a tla vong leiin, mi dang pûr inchawa fehai lai chun Israel nauhai khom an thang ve a.
{42:6} Chuong lai chun Josefa chu Aigupta rama làrsap le a ram mihai po po kuoma bu zor suoktu a nih. A unauhai an hung tlung chun bokkhupa hnuoi sikin chibai an bûk a.
{42:7} Josefan a uhai a hmu chun a hriet nghal tawl a, sienkhom hnam dang anga insiem tehlemin, "Khaw laia inthoka hung cheu" tiin vîn takin a lo biek tawl a.
{42:8} Josefa chun a unauhai a lo hriet tawla chu anni ruok chun ama chu an hriet nawh.
{42:9} Kha hmaa anni chungthua a mang dâm kha a hriet suok rum rum a. An kuoma chun, "Nangni hi enthlatu in nih. Kan ram kan vêng that nawna lai hmun en dinga hung in ni hi" a ta.
{42:10} Anni chun, "Ni lo e, pu, i siehlawhai hi pûr inchaw dinga hung kan nih.
{42:11} Mi pakhat nau vong kan nih. I siehlawhai hi mi indik tak kan na, enthlatu kan ni nawh" an ta.
{42:12} Ama chun, "In ni kha. Kan ram hi kan vèng that le that naw enthla dinga hung in nih" a ta.
{42:13} Anni chun, "I siehlawhai hi unau pasal sawmpahni kan na, Kanana um mi pakhat nau vong kan nih. A tlum tak chu kan pa kuomah a um a, pakhat ruok chu a um ta nawh" an ta.
{42:14} Josefa chun, "Enthlatu in nih ka ti kha in ni ngei hi.
{42:15} Hieng ang hin fie nîng in tih: in mi tlum tak chu hi taka hin a hung naw chun hi hmuna inthok hin suok naw ti niu ti Faraw hringna salin ka hril cheu a nih.
{42:16} In thu an dik le indik naw fiena dingin, nangni laia pakhat tir inla, in mi tlum tak chu hung thuoi raw se; a dang po chu lung inah intâng hri phot in tih. Chuong naw chun Faraw hringna salin. 'Enthlatu in ni ngei hi' ka ti ding cheu a nih" a ta.
{42:17} An rêng chun ni thum a'n tàngtir tawl a.
{42:18} A ni thum ni chun Josefa'n an kuomah, "Hieng hin thaw inla, hring in tih, Pathien chu ka ti si a.
{42:19} Mi indik in ni chun, in unaupa pakhat hi lung inah um sien, a dang po chun in sûngkuo tâmhai ta ding bu phurin kîr nawk ro.
{42:20} Amiruokchu, in mi tlum tak chu hung thuoi unla, chuongchun in thu chu chieng a ta, in thi naw ding annawm" a ta. Chuong ang chun an thaw a.
{42:21} Chun, anni chun, "Ei unaupa chunga ei thilthaw leia hrem ei ni chieng khop el. A hringna hla dinga a mi ngèn tawk tawk laia a lungril beidongzie kha hmu zingin ei ngàithlàk nuom si naw a. Chuleiin, hi mangangna hin a mi tlâkbuok a nih" an inti tuo a.
{42:22} Reuben chun, " 'Naupang chungah thilsuol thaw naw ro' ka ti rêng cheu an naw maw? Sienkhom, in mi ngàithlàk nuom si nawh. Tuhin a thisen maw chu ei tuor ding a ni hrim a nih" a ta.
{42:23} Josefa chun tong inlettu hmanga a lo biek tawl leiin an thu chu a lo hriet vong ti chu an hriet si nawh.
{42:24} Chuongchun, anni chu naw tieng a nghatsan a, a tap a, sienkhom a hung ngha kîr nawk a, anni chu a biek a. Anni laia mi Simeon chu an thuoitir a, an hmua ngei chun a khuop a.
{42:25} Josefa chun an iphai chu bu thun sip tal a, an tangka hung chawi seng chu an ip sunga seng thunpêk a, lampuia an fâk le dawn ding pe bok dingin thu a pêk a, chuong ang tak chun an thawpêk a.
{42:26} Chuongchun, an ip seng chu sabengtung an inphurtir a, an suok dok ta a.
{42:27} Chun, anni laia pakhat chun zâna an rieknaa chun a sabengtung chu bu pe dingin a ip a hong a, a tangka chu a ipa chun a hmu ta tlat el a!
{42:28} A unauhai kuomah, "Ka tangka kha an mi pèkkir a ni hi tie, ka ip baua hin a lo um tlat el!" a ta. An lung a kak rak a, inthin dur durin, "Ei chunga Pathien thilthaw dàn hi iengtizie am a ni ta aw?" an ta, an inen tuo a.
{42:29} Kanan rama um an pa Jakob kuom an tlung chun thil um dàn iengkim chu an hril a.
{42:30} "Chu rama hotu chun vîn deuin a mi biek a, an ram enthlatua fe angin a mi ngai a.
{42:31} Keini chun, 'Mi indik tak kan nih, enthlatu kan ni awzawng nawh.
{42:32} Unau sawm le pahni kan na, mi pakhat nau vong kan na, pakhat chu a um ta naw a, kan mi tlum tak chu tu hin Kanan ramah kan pa kuomah a um a nih' kan ta.
{42:33} An ram hotu chun, 'Mi indik tak in ni le ni naw chu hieng hin hre thei ka tih: in unau pakhat ka kuomah màksan unla, in sûngkuo tâmhai ta dingin bu phur unla, fe ta ro.
{42:34} Chun, in tlum tak chu ka kuomah hung thuoi ro. Chu chun enthlatu ni loin mi indik tak in nizie hre thei ka ta, in unaupa chu pe kîr nawk ka ti cheu a, hi rama hin sum khom dawng thei in tih' tiin a mi ti a" an ta.
{42:35} An ip an hang bun ruok lai chun, an ip senga chun an tangka fûn seng chu a lo um tlat el a! Chu chu an pa rawia an hmu chun an thla a phâng ta êm êm a.
{42:36} An pa Jakob chun, "Nangni hi ka nauhai mi'n chàntirtu in ni hi. Josefa ka chân ta a, Simeon ka chân ta bok a, tu hin Benjam chen khom thuoi hmang in la tum ta deu deu a. Hieng hlol hi a ni maw ka chunga thil tlung dàn chu!" a ta.
{42:37} Reuben chun a pa kuomah, "I kuomah ka hung thuoi kîr nawk naw chun ka naupa pahnihai hi that el rawh. Ka mawphurnaah sie la, i kuomah hung thuoi kîr nawk ngei ngei ka tih" a ta.
{42:38} Ama chun, "Ka naupa hi nangni leh fe thla ve naw nih. A u a thi ta a, ama chauh hi a ni ta a, in fena lampuiah tuoksuol in zu tuok pal hlauh chun ka lu kelsam to ta hi lungngaiin thlânah in inliemtir ding a nih" a ta.
{43:1} Chu rama chun tàm a la tla nasa hle a.
{43:2} Aiguptaa inthoka an bu hung phur an fâk zo chun an pa'n, "Fe nawk ta unla, bu tlawma zawng zu'n chaw nawk ro" a ta.
{43:3} Juda chun, "Chu pa chun, 'In sangpa in hung thuoi sa ve naw chun ka hmèl hmu ta naw ti niu' tia ursun taka a mi hril sa a nih.
{43:4} Kan sangpa hi keini leh i'n fetir chun zu fèng kan ta, bu chu zu'n chaw nawk kan tih.
{43:5} A fe i phal si naw chun, zu fe nawng kan tih, a san chu mi khan, 'In sangpa in hung thuoi ve naw chun ka hmèl hmu ta naw ti niu' a ti ta sa a ni leiin" a ta.
{43:6} Israel chun, "Ieng leia sang dang in la nei thu dâm chu hril kher kher a, ka chungah buoina in intlungtir am a na?" a ta.
{43:7} Anni chun, "Aman chîk takin kan chanchin le ei insûng chanchin a mi'n don a. 'In pa teh a la dam am? Unau dang in nei am?' dam a ta. A thil indon chu mawl takin kan hril el a nih. 'In unaupa chu hung thuoi thla ro' a mi ti ding ieng tin am kan hriet kher ding?" an ta.
{43:8} Juda chun a pa Israel kuomah, "Naupang hi kei leh mi'n fetir la, nang le keini le kan nauhai hi thi loa ei dam theina dingin inthok suok nghal kan tih.
{43:9} A him dàn ding chungthuah kei hi maw mi'n phurtir vong rawh. Hi taka hin i hmaah ka hung thuoi kîr nawk naw vai chun, ka dam sûngin a maw iengkim chu phur vong ka tih.
{43:10} Tu khom hin, fe intak naw inla chu voi hni zet tlung hman ding ei ni tah" a ta.
{43:11} An pa Israel chun an kuomah, "Chuong a ni tlat si chun, hieng hin thaw ro. In ipa khan hi rama thil tha thenkhat thinghnai damdawi dâm, khuoizu dâm, mawsawla le murra dâm, makhâk mu dâm, ruon mu dâm tlawma zawng bèk a kuoma thilpêk dingin chawi ro.
{43:12} Tangka khom in chawi lêt hni chawi ro, in ipa an lo thun kha in pêk kîr a tul ding a ni leiin, an thaw palh a ni el thei a.
{43:13} In sangpa khom thuoi unla, a kuomah zu fe nawk vat ro.
{43:14} In unaupa leh Benjamin leh in hung kîr nawk a phalna dingin, LALPA Iengkimthawthei chun chu mi chu in chungah lunginsietna inneitir raw se. Kei ruok chu, lu ka sùn leh ka sùn ding a ni ma el" a ta.
{43:15} Chuongchun, anni chun thilpêk le tangka a lêt hni an chawi a, Benjamin an thuoi a, inhmaw takin Aigupta tieng an pan thlàk a, Josefa hmaa chun an inlang nawk ta a.
{43:16} Anni leh Benjamin a hmu charin Josefa chun a in enkoltu kuomah, "Hienghai hi ka inah thuoi la, ran that la, buotsai rawh; sùnah ka kuomah bu an fâk ding a nih" a ta.
{43:17} Ama chun Josefa thupêk angin a thaw a, a ina chun anni chu a thuoi lût a.
{43:18} Josefa ina an thuoi lût lei chun anni chu an thlaphâng a. "Ei fe hmasaka ei ipa tangka an lo sie leia hi taka an mi thuoi lût a ni awm hi. Ama hin mi bei a, mi hne a, suokah mi man a, ei sabengtunghai lâk a tum nîng a tih" tiin an ngaituo a.
{43:19} Chuongchun, Josefa in enkoltu chu an va hnai a, a in kotkhâr bula chun an va biek a,
{43:20} "Pu, kan hung hmasak khan bu inchaw ding chaua hung thla kan na.
{43:21} Sienkhom, zâna kan rieknaah kan ip kan hang hong leh kan tangka fun chawi seng kha, a rik dàn khom a ngai char seng chu, kan ip bauah a lo um a. Chuleiin, tangka chu kan hung chawi kîr nawk a nih.
{43:22} Chun, bu kan inchawkna ding khom tangka a hranin ka hung chawi bok a. Kan ipa tangka kha tu sie am a nih ti kan hriet nawh" an ta.
{43:23} Ama chun, "A poi nawh. Ti dêr naw ro. In Pathien, in pa Pathien chun in ipah rosum a pêk cheu a ni chu; in tangka kha ka hmu si a" a ta. Chun, Simeon chu an kuomah a hung thuoi a.
{43:24} Chuongchun, anni chu Josefa inah a thuoi a, ke sawpna ding tui a pêk a, an sabengtunghai khom chu bu a pêk bok a.
{43:25} Suna Josefa a hung phaa an thilpêk dinghai chu an siem lawk a, chu taka chun bu an fâk ding ti an hriet si a.
{43:26} Inah Josefa a hung chun an thilpêkhai chu an inhlàn a, hnuoi sikin chibai an bûk a.
{43:27} Anni rawi chu iem an chang ti an don hnungin, "In pa tar tak in hril kha iem a chang a? A la dam zing de maw?" a ta.
{43:28} Anni chun, "I siehlaw kan pa chu a la dam zing a, a la tha ie" an ta. Inza takin a hmaah an kûn a, chibai an bûk nawk a.
{43:29} Chun, Josefa chu a hang dâk a, a sang Benjamin, a nu naupa chu a hmu a, "Kha maw in mi tlum tak, a chanchin in mi hril kha?" a ta. Ama bok chun, "Ka naupa, Pathienin lunginsiet raw se che" a ta.
{43:30} A sang a hang hmu chun lungriemin a thlâk nasa êm leiin insùm harsa a ta, tapna hmun zongin a pindanah a tlân lût a, chu taka chun a va tap suok ta a.
{43:31} A hmai a phi zo chun a hung suok a, insûm hrâm hrâmin, "Bu thur ta ro leh" a ta.
{43:32} Ama ta dingin a tumin, anni rawi ta dingin a tumin, Aigupta mi a fâkpuihai ta dingin a tumin thlaithleng an hung siem a. Aigupta mihai chun Hebrai mihai chu bu thlêng hmunkhatah an kilpui ngai nawh, chuong ang thil thaw chu Aigupta mihai ta dingin thil thieng lo a nih.
{43:33} Anni rawi chu an upat indotin, nau lutîr le a tlum tak chen indot thlapin Josefa hmaa chun an thung tlar a, makti takin an inen tuo a.
{43:34} An thleng ding seng chu Josefa chun an semtir a, Benjamin thlênga chun mi dang lêt nga topa tam an thurpêk a. Chuongchun, uoiin dawnin hlim takin ama le chun ruoi chu an kîl tlâng ta a..
{44:1} Josefa chun a in enkoltu kuomah, "Khanghai ip kha an phur zo tawka rikin bu thun sip la, an tangka seng kha an ip sûngah sie nawk seng rawh.
{44:2} Chun, ka no, tangkaraw no kha a naupang tak ip bauah a bu lai thun sa rawh" a ta. A hril ang tak chun a thaw a.
{44:3} Zing khuo a var char chun anni chu an sabengtung leh an infetir a.
{44:4} Chun, khuoa inthoka an suok chu, an la phâk hlat hmain, Josefa chun a in enkoltu kuomah, "Tho la, khanghai kha va hnot rawh. I hnot phâk pha leh an kuomah, 'Ieng leia thil tha thil tha loa in rul am a na?
{44:5} Kha kha ka pu uoiin dawnna le a âisânna no a ni naw am a ni? In thilthaw hi thil tha lo tak a nih' va ti rawh" a ta.
{44:6} A va hnot phâk chun chuong thu chu an kuomah a hril a.
{44:7} Anni chun a kuomah, "Pu, iengtizie am a na hieng thu i hril hi? I siehlawhai hin chuong ang thil chu kan thaw awm naw êm el.
{44:8} Kan ip baua tangka kan hmuhai khom kha Kanan rama inthokin i kuomah kan hung chawi kîr nawk a ni kha. Ieng tin am i pu ina tangka amanih rangkachak amanih chu kan inrûk ding?
{44:9} I siehlawhai lai hin tu khom i hmùna taphot chu thi mol raw se, keini khom kan pu suokah um el kan tih" an ta.
{44:10} Ama chun, "Awleh, inti ang chun ni raw se. Amiruokchu, ka hmuna taphot chu kan suokah a um ding a nih; a dang ruok chu fihlîm vong in tih" a ta.
{44:11} Chuongchun, an ip seng chu hnuoiah an chawi thlâk a, an hong a.
{44:12} Ama chun a upa taka tanin a naupang tak chen ip chu a dap a, no chu Benjamin ipa chun a hmu ta a.
{44:13} Chu phing leh an silfènhai an pot thlêr a, an ip seng chu an sabengtung seng an inphurtir a, khawpui tieng chun an kîr nawk a.
{44:14} Juda le a unauhai an hung tlung chun Josefa chu inah a la um zing a, a unauhai chu an hung a, a hmaa chun hnuoi sikin an bokkhup a.
{44:15} Josefa chun an kuomah, "Ieng am a na in thaw ta hi? Kei chun aisanin thil ka hmu suok thei vong ti in hriet naw am a ni?" a ta.
{44:16} Juda chun, "Pu, ieng am hril tàng kan ta? Ieng tin am kan inhril veng ta ding? I siehlawhai suolna chu Pathienin a hung phor suok tah a ni hi. Tu hin i suok vong kan ni ta hi, kei le a kuta no an hmùna khom hi" a ta.
{44:17} Josefa chun, "Chuong ang chun thaw naw ning, a kuta no an hmùna chauh hi ka suokah um a tih. A dang po chu thlamuong takin in pa kuom tieng kîr nawk ta ro" a ta.
{44:18} Chu phing leh Juda chun a va pan hnai a, "Pu, lunginsiet takin i siehlaw hin i hmaah thu bau khat bêk a hril phalpèk hràm rawh. Faraw leh intluk hiel ni la khom, i siehlaw chunga hin lungsen naw hràm rawh.
{44:19} Ka lalpa chun i siehlaw kuoma hin, 'Pa le unau dam in nei am?' tiin i mi'n don a.
{44:20} Keini chun, 'Nei e. Pa, pu tar tak le a tar tieng nau, a naupang tak kan nei a, chu u chu a thi ta a, a nu nauhai laia a dam um sun a na, a pa chun ama chu a hmangai khop el' kan ti a.
{44:21} "Chun, nangin i siehlawhai kuomah, 'Ama chu ka mit ngeia ka hmu theina dingin hung thuoi thla ro' i ti a.
{44:22} Chun, pu, keinin i kuomah, 'Kan sangpa chun a pa màksan thei naw nih, a màksan chun a pa chu thi el a tih' kan ta.
{44:23} Sienkhom, nang chun i siehlawhai kuomah, 'In sangpa in hung thuoi naw chun ka hmêl hmu thei ta naw ti niu' i ta.
{44:24} I siehlaw, ka pa kuom kan hang tlung chun aw pu, i hril ang tak khan kan hril a.
{44:25} Chun, kan pa chun, 'Zu fe nawk ta unla, bu iemani zât zu'n chaw nawk ro' a ta.
{44:26} Keini chun, 'Zu fe thei ta nawng kan tih. Kan mi tlum tak hi a hung ruok chun zu fèng kan ta, a hung naw ruok chun chu mi hmèl chu kan hmu thei ta naw ding a nih' kan ta.
{44:27} "Chun, i siehlaw ka pa chun, 'Ka nuhmeiin nau pahnih a mi neipèk ti in hriet a.
{44:28} Pakhat chu ka kuoma inthokin a fe suok a, pot chen vongin a um ni ngei a tih ka ta, chu taka inthok chun ama chu ka hmu ta ngai naw a.
{44:29} Ama khom hi ka kuoma inthoka in thuoi suok a, tuoksuol a zu tuok palh chun ka lu, kelsam to ta hi lungngaiin thlânah in inliemtir ding a nih' a ta.
{44:30} "Chuleiin, bawipu hi kan kuoma thang ve loa i siehlaw, ka pa kuom kan hang tlung chun, a hringna chu bawipu le hin an inzom tlat si leiin,
{44:31} bawipu a thang nawh ti a hriet charin thing a ta, i siehlawhai hin i siehlaw kan pa, lua kelsam to ta chu lungngaiin thlànah kan inliemtir ding a nih.
{44:32} I siehlaw hin, 'I kuomah ka hung thuoi nawk naw chun a maw chu kumkhuoin phur ka tih' tiin ka pa lakah bawipu chungthua mawphurtu takah ka lo insiem ta a.
{44:33} Chuleiin, lunginsiettakin i siehlaw hi bawipu aiah i suokah mi'n umtir la, bawipu hi a uhai leh inkîrtir nawk hràm rawh.
{44:34} Bawipu thang lo chun ka pa kuom tieng ieng tin am kîr nawk thei ka ta? Thei naw nih. Rinumnan ka pa a tlàk buok ding chu lunginsiet takin mi'n hmutir lul naw rawh" a ta.
{45:1} Josefa chu a kawla ngîrhai po po hmaa chun a'n sûm zo ta naw a, "Ka kuoma inthok hin mi po po insuoktir vong ro" tiin a khêk suok a. Chuongchun, a unauhai kuoma Josefa a'n puong lai chun mi dang tu khom an um nawh.
{45:2} A tap inring êm leiin Aigupta mihai chun a tap ri chu an hriet phàk a, Faraw sûnghai khomin an lo hriet bok a.
{45:3} Josefa chun a unauhai kuomah, "Josefa kha ka nih; ka pa chu a la dam maw?" a ta. Nisienlakhom a unauhai chun an don thei nawh, a bula um chu an ti hawp leiin.
{45:4} Josefa chun a unauhai kuomah, "Mi hung hnai ro" a ta. An va hnai chun an kuomah, "In unaupa Josefa, Aigupta tienga in zor ngei kha ka nih.
{45:5} Nisienlakhom, hieng tienga in mi lo zor lei khan lungngai naw unla, mani intheida pha bok naw ro; mihai hringna sandam dingin Pathienin in hmaah a mi lo tir hmasa a nih.
{45:6} Hi rama hin kum hni sûng tàm a tla ta a, kum nga dang la hung ding sûng hin tu khomin lo keiin sîk naw ni hai.
{45:7} Hnuoi chunga in chi thla um sunhai humhal ding le in hringna ropui taka san suoktu ni dingin Pathienin nangni hmain a mi lo tir hmasa a nih.
{45:8} "Chuleiin, hi taka mi'n fetirtu chu nangni ni loin Pathien a ni lem. Ama chun Faraw paa dâm, a insûng po po chunga hotu nina dâm le Aigupta ram po po chunga rorêltuah dâm a mi sie a.
{45:9} Tuhin inrang takin ka pa kuomah hang fe unla, a kuomah, 'I naupa Josefa chun hieng hin a tih: Pathienin Aigupta ram po poa hotuah a mi siem a. Sawt riel loin ka kuomah hung thla rawh.
{45:10} Gosen ramah um i ta, ka bula ngei i um ding a nih, nang le i nauhai le i tuhai, an beram ruol le bawng ruolhai le i nei po po leh.
{45:11} Chu taka chun keiman chawm ka ti che. Tàm hun ding kum nga a la um si a. Chuong naw chun nang le i sûngkuo le i thil nei po po leh inkhawng da zo vong rawi in tih' tiin.
{45:12} "Nangni ngei le ka sangpa Benjamin khoma a mi hmu angin, kei ngei kha ka nih tuta nangni betu cheu hi.
{45:13} Aigupta rama chawimawina ka dong po po le in thil hmuhai po po hi ka pa kuomah hang hril ro. Chun, inrang takin ka pa kha hung thuoi thla ro" a ta.
{45:14} Chuongchun, a sang Benjamin chu a kuo a, a tap a, Benjamin khomin tap pumin a u chu a kuo bok a.
{45:15} A unau danghai po po chu a fawp a, an rêngin an tap a. Chu hnunga chun a unauhai chun thukhawchang an hrilpui a.
{45:16} Josefa unauhai an hung thu chu Faraw ina khom an lo hriet a, Faraw le a rongbawltuhai chu a suklawm hle a.
{45:17} Faraw chun Josefa kuomah, "Hieng hin i unauhai chu hril rawh: In ranhai bu phur ding siem unla, Kanan ram tieng kîr nawk nghal unla,
{45:18} in pa le in sûngkuohai leh hung kîr nawk nghal ro. Aigupta rama ram thatna tak pêng ka ti cheu a, a ram hnienghnârna in tlân ding a nih' ti rawh.
{45:19} Chun, hieng anga hril tawl dingin thu ka pêk bok che: Hieng hin thaw ro. In nuhmei le in nauhai chuongna dingin Aiguptaa inthokin tawlailir chawi unla, in pa hang thuoi thla ro.
{45:20} In thil neihai khom hung ngaisak naw ro, Aigupta rama thil tha po po chu in ta vong a ni si a', tiin.
{45:21} Chuongchun, Israel nauhai chun chuong ang chun an thaw a. Farawin thu a pêk angin, Josefa chun tawlailir le lampuia an fâk ding a pêk a.
{45:22} An rêngin silfèn thar a pêk seng a, Benjamin ruok chu silfèn thar panga le tangka shekel zathum a pêk a.
{45:23} A pa kuoma chun thilpèk hieng hi a thon bok a: Aiguptaa an thil hlu neihai phurtu sabengtungchal sawm le bu le lampuia an fâk ding bei le khorsaw dang phurtu sabengtungpui sawm.
{45:24} Chu zoah a unauhai chu a'n fetir a, an kuomah, "Lampuiah insel inhal awi lo" a ta.
{45:25} Chuongchun, Aigupta rama inthok chun an pa Jakob umna Kanan rama chun an hang fe a.
{45:26} Anni chun an pa kuomah, "Josefa kha a la dam zing a, Aigupta ram po po chunga rorêltu a ni tah!" tiin an hril a. Jakob chu a mit sul a, an thu hril chu a awi nawh.
{45:27} An kuoma Josefa thu hril po po an hril vong hnung le tawlailira a thil hung thonhai a hang hmu hnung chun an pa Jakob lungril chu a har ta huoi a.
{45:28} Israel chun, "Tu hin chu ka naupa Josefa a la dam ngei a nih ti ka hmin zân! Ka thi hmain fêng ka ta, zu hmung ka tih"a ta.
{46:1} Israel chu a nei po po leh a suok a, Beersheba a zuk tlung chun a pa Isak Pathien kuomah inthawina a'n hlàn a.
{46:2} Zâna chun Jakob chu zèla umin Pathienin a biek a, "Jakob, Jakob' tiin a ko a, Ama chun, "Hi taka hin ka um" a ta.
{46:3} Pathien chun, "Kei hi Pathien, i pa Pathien chu ka nih. Aigupta rama zu fe ti naw rawh. Chu taka chun hnam ropui takin siem ka ti che.
{46:4} Aigupta rama chun i kuomah fe vèng ka ta, thuoi tung nawk ngei ngei ka ti che. Josefa ngeiin i thi pha leh dom hlum a ti che" a ta.
{46:5} Jakob chu Beersheba-a inthok chun a suok a. Ama le nu le nauhai chuongna dinga Faraw tawlailir hung thona chun anni rawi po chu Israel nauhai chun an inchuongir a.
{46:6} An ran ruolhai le Kanan rama an thil lam suok po po hai chu somin, Jakob le a thlahai chun Aigupta chu an tlung a.
{46:7} Chuongchun, a naupa le a naunu hai, a tupahai le tunuhai le an thlahai po po chu Aigupta rama chun a lûtpui tawl tah a nih.
{46:8} Hienghai hi Israel thlahai (Jakob le a naupahai), Aiguptaa luthai hming chu a nih:
{46:9} Jakob nau lutîr Reuben naupahai chu Hanok hai, Palu hai, Hezron hai le Karmi hai an nih.
{46:10} Simeon naupahai chu Jemuel hai, Jamin hai, Ohad hai, Jakin hai, Zohar hai le Kanan nuhmei laka a nei Saul hai an nih.
{46:11} Levi naupahai chu Gerson hai, Kohat hai le Merari hai an nih.
{46:12} Juda naupahai chu Er hai, Onan hai, Sela hai, Perez hai le Zera hai an na, Er le Onan chu Kanan ramah an thi a. Perez naupahai chu Hezron le Hamul an nih.
{46:13} Isakar nau pasalhai chu Tola hai, Pua (Puva) hai, Jasub (Joba) hai le Simron hai an nih.
{46:14} Zebulun naupahai chu Sered hai, Elon hai le Jaleel hai an nih.
{46:15} Chuonghai po po chu a naunu Dina bâka Lea naupahai, Padan Arama a um laia Jakob a neipèkhai chu an na, an rêngin sawmthum pathum an nih.
{46:16} Gad naupahai chu Zefon (Zifion) hai, Hagi hai, Suni hai, Ezbon hai, Eri hai, Arodi hai le Areli hai an nih.
{46:17} Aser naupahai chu Imna hai, Isva hai, Ishi hai le Beria hai an nih. An farnu chu Sera a nih. Beria naupahai chu Heber le Malkiel an nih.
{46:18} Chuonghai po chu Labanin a naunu Lea a pêk Zilpain naupa Jakob a neipèkhai chu an na, an rêngin mi sawmparuk an nih.
{46:19} Jakob nuhmei Rachel naupahai chu Josefa le Benjamin an nih.
{46:20} Josefa chun Aigupta ramah naupa Manase le Efraim a nei a, chuonghai chu On khuoa thiempu Potifar naunu Asenat-in Josefa a neipèkhai chu an nih.
{46:21} Benjamin naupahai chu Bela hai, Beker hai, Asbel hai, Gera hai, Naman hai, Ehi hai, Rosa hai, Mupim hai, Hupim hai le Arda hai an nih.
{46:22} Chuonghai chu Rachelin Jakob a neipekhai chu an na, an rêngin sawmpali an nih.
{46:23} Dan naupa chu Husim a nih.
{46:24} Naftali naupahai chu Jaziel hai, Guni hai, Jezer hai le Silem hai an nih.
{46:25} Chuonghai po chu Labanin a naunu Rachel kuoma a pêk Bilha-in naupa Jakob a neipèkhai chu an na, an rêngin pasari an nih.
{46:26} Jakob naupahai po, an nuhmeihai tiem sa loin, Jakob le Aiguptaa lût, a thâlbea suok po po chu an rêngin sawmruk paruk an nih.
{46:27} Aigupta rama pieng Josefa naupa pahnihai le tiem chun Aiguptaa Jakob sûngkuo fe po chu an rêngin sawmsari an nih.
{46:28} Gosen biel tienga fe dàn ding lam zongtu dingin Jakob chun Juda chu Josefa kuomah a tir hmasa a, chuongchun Gosen ram an tlung ta a.
{46:29} Josefa chun a sakor tawlailir a buotsai a, a pa hmuok dingin Gosen a pan a. Josefa a tlung a, a pa a hang hmu chun a kuo a, sawt fe an tap a.
{46:30} Israel chun Josefa kuomah, "Keima ngeiin i la dam zing ti ka hmu ta a, tu hin chu thi kan huom tah" a ta.
{46:31} Chun, Josefa chun a unauhai le a pa sûngkuohai kuomah, "Faraw kuomah hang fêng ka ta, hieng hin hang hril ka tih: 'Ka unauhai le ka pa sûngkuohai kha tu hin Kanan rama inthokin an hung tlung ta a,
{46:32} anni chu ran vàitu an ni leiin an beram ruol le bawng ruol le an nei po po khom an hung sawm thlâk vong a nih' tiin.
{46:33} Chun, Farawin a ko cheu a, 'Ieng sin am in thaw hlak a?' ti a'n don pha cheu chun, 'I siehlawhai hi kan thlatuhaia inthok ta khan kan naupang têta inthoka tu chen hin ran vàitu kan nih' ti ro, chuongchun Gosen ramah inumtir a ti cheu. Beram vêngtuhai rêng rêng chu Augupta mihai tirdak zawng tak an ni si a" a ta.
{46:34} (A um nawh)
{47:1} Josefa chu Faraw kuomah a a hang fe a, "Ka pa le ka unauhai chu an beram ruol, bawng ruol le an thil nei po po leh Kanan rama inthokin an hung tlung thla ta a, tu hin Gosen ramah an um" tiin a hril a.
{47:2} A unauhai laia mi panga a thlang suokhai chu Faraw hmaah a hung thuoi a.
{47:3} Faraw chun, "Ieng sin am in thaw hlak a?" tiin anni chu a lo indon a.
{47:4} Anni chun, "I siehlawhai hi kan pi le pua inthok ta khan ran vai mi kan nih. Kanan ramah tàm a tla nasa a, i siehlawhai ran ruol fâk ding a um ta naw a, hi taka hin iemani chen um hri dinga hung thla kan nih. Lunginsiet takin i siehlawhai hi Gosen rama umhmun khuor mi phalpèk rawh" tiin an ngèn a.
{47:5} Faraw chun Josefa kuomah, "Hi, i pa le i unauhai i kuomah an hung ta a.
{47:6} Aigupta ram hlak chu i hmaah a'n zar dèi duoi a. I pa le i unauhai chu ram thatna hmun i nuomna lai laiah hmun inkhuortir ta la. Gosen ramah umhmun khuor raw hai se. Chun, anni lai mi thilthaw thei tak hriet i nei chun ka ran ruol chungah hotuin sie rawh" a ta.
{47:7} Chun, Josefa chun a pa Jakob chu Faraw kuomah a hung thuoi lût a. Jakob chun Faraw chu mal a sawm a.
{47:8} Faraw chun, "Kum ieng zât am i ni ta a? a ta.
{47:9} Jakob chun, "Ka khuolzinna hi kum za le sawmthum a ni ve ta a. Ka kum la tlawmin, ka thlàtuhai inzin kum la zât naw sienkhom a rimsikthlâk a nih" a ta.
{47:10} Jakob chun Faraw chu mal a sawm a, a kuoma inthok chun a fe suok a.
{47:11} Chuongchun, Josefa chun a pa le a unauhai chu hmun an khuortir a, Faraw thupèk angin a ram thatna lai tak, Ramases biela chun in le lo hmun a pêk a.
{47:12} Josefa chun a pa le a unauhai le a pa sûngkuo hai chu an tam dàn dungzuiin fâk ding a pêk bok a.
{47:13} Tàmpui mitsim lei chun a ram pumah fâk ding hrim hrim a um ta naw a, Aigupta ram le Kanan ram khom a hung chàu se zo ta a.
{47:14} Josefa chun Aigupta ram le Kanan rama sum um po po chu bu a'n chawktirna mana chun a rût khawm ta vong a, chuonghai chu Faraw inah a sung lût pei a.
{47:15} Aigupta mipui le Kanan mipuiin an sum nei an fâk zo vong hnung chun Josefa kuomah an hung a, "Fâk ding mi pe raw khai. I mithmua kan thi i phal ding am a ni? Kan tangka hlak kan hmang zo vong ta si a" an ta.
{47:16} Josefa chun, "Chuonga tangka in nei ta si naw chun in ranhaiin bu chu hung thleng el ro" a ta.
{47:17} Chuongchun, an ran ruolhai chu Josefa kuomah an hung thuoi a, ama chun an sakor hai, beram le kêl hai, bawng ruol le sabengtung hai chu buin a lo thlengpèk pei a. An ranhai man chun kum khat chu an tlingtla thei ta hrâm a.
{47:18} Kum a hung invoi a, a kum nawk chun Josefa kuomah an hung nawk a, a kuomah, "Kan sum po po hlak kan inkhawng da zo ta a, kan ranhai hlak i chang vong ta bok si a, kan taksa le kan lohai chauh naw chu ieng khom nei hrim kan nei ta nawh ti hi kan pu hmaah ip kan tum nawh.
{47:19} I mithmua ngei keini le kan ram hi kan bohmang el di'm a ni? Keini ngei hi kan ram chopin buin mi'n chaw la, keini le kan ram hi Faraw bawiah um el kan tih. Thi loa kan hring suok theina ding le ram hi a chieurieu nawna dingin bu chi ding mi pe hrâm rawh" an ta.
{47:20} Chuongchun Josefa chun Aiguptaa ram po po chu Faraw ta dingin a'n chawk ta vong a. Tàm chu a nasa êm leiin Aigupta mihai chun an lohai chu an zor ta seng a, ram chu Faraw ta a hung ni ta vong a,
{47:21} Aigupta ram dung le khanga umhai po po chu Josefa chun Faraw bawiah a sie ta vong a nih.
{47:22} Thiempuhai lo ruok chu a'n chawk ve nawh, a san chu anni hin Farawa inthokin chatlak loin thangpuina an dong a, chu chu an fâk khop a tling a, chuleiin ram an zor ve nawh.
{47:23} Josefa chun mipuihai kuomah, "Tuhin nangni le in ramhai chu Faraw ta dingin kan chawk ta cheu leiin bu chi chu hung la unla, loah ching ro.
{47:24} In sîk pha leh hmun ngaa thea hmun khat Faraw ta dingin sung ro. Hmun ngaa hmun li chu in bu chi ding dâm le nangni le in sûngkuohai le naupanghai fâk ding nîng a tih" a ta.
{47:25} Anni chun, "Nangin kan hringna i san him ta si a. Kan pu hin mi ditsak sien, Faraw bawia chun um el kan tih" an ta.
{47:26} Chuongchun, Faraw kuomah lo tharsuok hmun ngaa thea hmun khat sung ding ti dàn Josefa siem chu Aigupta ramin tu chen hin dànah a la nei zing a; thiempuhai ram chauh a nih Faraw ta ni lo chu.
{47:27} Israel rawihai chun Aigupta rama Gosen biela chun umhmun an khuor a, chu taka chun in le lo nei sap peiin an hung hmuingil a, nasa takin an pung a.
{47:28} Jakob chu Aigupta ramah kum sawm le kum sarih a um hman a, a dam sung po chu kum zakhat le sawmli le pasari a nih.
{47:29} Israel chu a thi a hung hnai a, Josefa a ko a, "I mit ka tlung a ni chun i kut kha ka malpui hnuoiah rol la, lunginsietna le ringumna ka chungah inentir dingin thu mi tiem rawh. Aigupta rama hin mi phum lul naw rawh.
{47:30} Ami thlatuhai kuoma ka chawl pha chun Aigupta rama inthok hin mi zawn suok la, anni an phùmna hmuna ngei chun mi phùm ve rawh" a ta. Josefa chun, "I hril ang tak chun thaw ngei ka tih" a ta.
{47:31} Ama chun, "Inkhâm ngeiin thu mi tiem rawh" a ta, chuongchun a kuoma chun a'n khàm a. Israel chun a funghrol hmawra innam kangin Pathien a chawibiek a.
{48:1} Hun iemani chen hnunga chun Josef kuomah, "I pa a damnaw ie" tiin an hung hril a. Chuongchun, a naupahai, Manase le Efraim chu a thuoi a.
{48:2} Jakob kuomah, "I naupa Josefa a hung" tiin an va hril a. Israel chun a tha nei sun sangin khuma chun a thung inkàng a.
{48:3} Jakob chun Josefa kuomah, "Pathien Iengkimthawthei chu Kanan ram Luz khuoah ka kuomah a hung inlàr a, mal a mi sawm a,
{48:4} 'Chi tam tak inthlatir ka ti che a, sukpung ka ti che a, hnam chi hrang hrangin siem ka ti che a, hi ram hi i thlahai kumkhaw ro dingin pêng ka tih' a ta.
{48:5} "Tu hin i naupa pahnihai, Aigupta rama ka hung thlâk hmaa i neihai kha ka rochana ngai ding an nih. Efraim le Manase hi, Reuben le Simeon ang bokin, ka ta nîng an tih.
{48:6} Hi hnunga nau i neihai ruok chu i ta nîng an ta, ram an rochung dinga chun an uhai hming intawmpui an tih.
{48:7} Padana inthoka ka hung kîr lai khan vangduoithlâk takin Rachel chu Kanan ramah, lam lailakah, Efrat khuo kan la hlat fè laiin a thi a. Efrat (Bethlehem an ti bok) panna lampuia chun ka vui liem tah a nih" a ta.
{48:8} Israelin Josefa naupahai a hmu chun, "Tuhai am an na?" a ta.
{48:9} Josefa chun, "Pathienin a mi pêk naupanghai an nih" tiin a pa chu a hril a. A pa chun, "Hung thuoi hnai tawl rawh, mal ka lo sawm theina dingin" a ta.
{48:10} A upa ta leiin Israel mit chu a chàu ta a, a hmu thei ruon ruon chau a. Josefa chun a nauhai chu a hung thuoi hnai a, Jakob chun a lo kuo a, a fawp tawl a.
{48:11} Israel chun Josefa kuomah, "I hmèl hmu nawk hi ka'n ring ta naw hrim hrim a, sienkhom tu hin i nauhai hmel chen khom Pathienin a mi'n hmutir tah a ni hi" a ta.
{48:12} Josefa chun a nauhai chu a pa kap kâra inthok chun a kei suok a, bawka hnuoi sikin chibai a bûk a.
{48:13} A nauhai pahni bâna chun a kei a, Efraim chu a kut chang tienga chelin Israel kut voi tieng panga chun a kei a, Manase chu a kut voi tienga chelin Israel kut chang tieng panga chun a kei a, a hung thuoi hnai a.
{48:14} Chun, Israel chun a ban kawkal a, a kut chang tieng chu a naupang lem Efraim lu chunga chun a'n nghat a, a kut voi tieng chu a nau lutîr Manase chunga chun a'n nghat a.
{48:15} Chuongchun, Josefa chu mal a sawm a: "Mi thlatu Abraham le Isak haiin a hmaa kal an chawina hlak Pathien, ka pienga inthoka tu chena mi vêngtu Berampu, ka Pathien,
{48:16} siet theina po po laka inthoka mi'n tlansuoktu Vàntirko chun naupanghai hi malsawm raw se. Chun, ka hming le ami thlatu Abraham le Isak hming chu hmingah put hai sien, hnuoia hin nasa takin hung pung raw hai se" tiin.
{48:17} Chun, a pain a kut chang tieng Efraim lu sipa a'n nghat lai Josefan a hmu chun a lungni naw a, Efraim lu sîpa a kut innghat lai chu Manase lu sipa son tumin a dom kang a.
{48:18} A pa kuomah, "Pa, i sie suol a nih. Hi hi annawm ka nau lutîr chu. A chungah i kut chang tieng innghat lem rawh" a ta.
{48:19} A pa chun a nuom naw a, a kuomah, "Ka hriet, ka naupa, ka hriet. Ama khom hi hnama hril khop la hung nîng a ta, la ropui a tih. Amiruokchu, a sang hi ropui lem a ta, a thlahai khom hnam tam tak la hung nîng an tih," a ta.
{48:20} Chu ni chun mal a sawm tawl a: "Nangni hmingin Israel chun hi malsawmna hi a puong a nih: Efraim le Manase angin Pathienin inumtir raw se cheu" tiin. Chuong ang chun Efraim chu Manase hmaah a sie a nih .
{48:21} Israel chun Josefa kuomah, "Ngai ta, ka thi têp ta a, sienkhom Pathienin umpui a ti cheu a, in thlatuhai rama chun thuoi kîr nawk a ti cheu.
{48:22} Nang chu i unauhai chunga um i ni leiin an chan nêka tam pe chuong ka ti che a, Amor mihai kuta inthoka kawlhnâm le thala ka lâk tlâng dung kha nei i tih" a ta.
{49:1} Chun, Jakob chun a naupahai chu a ko khawm a, an kuomah, "Thil la hung tlung dinghai ka hril theina ding cheuin hung inkhawm ro.
{49:2} Nangni Jakob nauhai, hung inkhawm unla, ngàithla ro. In pa Israel thu hi ngàithla ro.
{49:3} "Reuben, nang hi ka nau lutîr, Ka thilthawtheina, ka hrâtna ra hmasa tak, Hmingthang le thilthawtheia mi khûm thei i nih.
{49:4} Amiruokchu, tui anga so but i ni leiin,Mihai khûm ta ngai naw ti nih. I pa khumpuiah i kai a, Ka zâlna khum ngei el chuI mi sukporchepèk si a.
{49:5} "Simeon le Levi hai unau kawlhnâm chu,Nunrawngna hriemhrei a nih.
{49:6} An inrawn khawmnaah fe nawng ka ta,An inkhawmnaah thang ngai naw ning. An lungsen pha mi an that a,Bawngchal zaper an sat tan a;
{49:7} An lungsenna intûr tak chu,Tongsie phurin um raw se;An lungturûk rawng tak el chu,Tongsie phurin um bok raw se. Jakoba chun the dar ka ta,Israela chun sukdar ka tih.
{49:8} "Juda, nang chu i unauhaiin,Inpâk hlak an ti che;I kut chun i hmèlmahai rîngah,Inrêktir hlak a ti che a,I pa naupahai po po chu,I hmaah hung kùn an tih.
{49:9} Aw Juda, sakeibaknei te ang i nih,Ka naupa, i sa ve lai i hung kîr;Sakeibaknei sa inchàn angin i bok a,Keipui bok lai ang elin,Tuin am an suktho ngam ding che?
{49:10} Lal hmol chu Juda laka inthokin,Làk hmang ni ngai naw nih;A neitu tak a hung inlang pha a,Hnam tinin a thu an awi chenin,Juda ke kara rorelna hmol chu,Làk hmang ni ngai naw nih.
{49:11} A sabengtung chu grep hruiah thlung a ta,A sakor tuoi chu a ditna kau takah thlung a tih. A silfênhai uoiin-in sawp a ta,A korfuol chu grep senin sawp a tih.
{49:12} A mit chu uoiin nèkin dum lem a ta,A ha chu bawngnene nekin vâr a tih.
{49:13} "Zebulun chu tuipui kamah um a ta,Long chawlna vakam nîng a ta,A ramri chu Sidon chen inzâr a tih.
{49:14} "Isakar chu sabengtung zângru chang tak,Ip pahni kâra bok ang a nih.
{49:15} Chawl chu thain a hriet a,A ram inhoizie khom a hriet bok.Sienkhom rikphur dingin liengko a daw a,Mi sor luiin a hung um tah.
{49:16} "Dan chun a mihai chungahIsrael hnam a nina anginIndik takin ro rêl a tih.
{49:17} Dan chu lam sira rulpui,Lampuia rulriel ang el,A chunga chuong bin let khop a.Sakor kea chuk hlaktu ang a nih.
{49:18} "I sansuokna ka nghâk zing, LALPA.
{49:19} "Gad chu râlin hung bei an ta,Ama chun hnot thlûr tawl a tih.
{49:20} "Aser hi a fàk thâng a ta,Lal fàk chi anga thil inhnik,Amain siem suok a tih.
{49:21} "Naftali chu sazukpui insuo,Té nal tak tak nei hlak ang a nih.
{49:22} "Josefa chu grep ra nuom ang,Tuikhur bula ra kûr thluk ang,Banga inzâm kai dul ang a nih.
{49:23} Theidain thalpui leh an bei a,An kàp a, a hnaw tom a;
{49:24} Sienkhom a thalngul a khau zing a,A bân thä a hrât zing bok,Jakob Mi hrâtkhawkhèng kut le,Israel Lungpui le Berampu lei chun;
{49:25} I pa Pathien, thangpuitu che,Iengkimthawthei malsawmtu che,Vân malsawmna vur hlaktu che,Lipui rila malsawmna petu cheNene le sul malsawmna petu che leiin.
{49:26} I pa malsawmpèkna che hi,A ropui lem tlâng hlunhai nèkin,Tlângpui hnienghnârna nêk daiin. Chuong po po malsawmnahai chu,Josefa lu sîpa chun innghat raw se,A unauhai laia lal a ni si a.
{49:27} "Benjamin chu satene hnukrawl ang,Zîng kârin a sa se a fàk a,Zân tieng a râllâk a sem hlak"tiin.
{49:28} Chuonghai po po chu Israel hnam sawm le hnam hnihai chu an na, an nina ang pei le inmila an pain an chungthu hrila mal a sawmpèk dàn chu a nih.
{49:29} Chun, an kuoma hieng thuchahai hi a pêk a: "Ka chipuihai kuomah thuoiin ka um vak ding a ni ta a.
{49:30} Hit mi Efron loa pûk, Kanan rama Mamre zawna Makpela pùk, Abrahamin Hit mi Efron kuoma inthoka inphûmna dinga a lo chopa a'n chawka chun mi phûm ro.
{49:31} Chu taka chun Abraham le a nuhmei Sari an phûm a; Isak le a nuhmei Rebek an phûm a, Leah an phûm bok a.
{49:32} Lo le a sûnga pûk um chu Hit mihaia inthoka a'n chawk a nih" a ta.
{49:33} A nauhai kuoma thu a'n cha zo chun a ke chu khumah a hlâng kai a, a thlarau an thla a, a chipuihai kuoma chun thuoiin a um ve ta a.
{50:1} Josefa chun a pa chu a baw a, a tah a, a fawp a fawp a.
{50:2} Chu zoah a pa Israel chu thu thei lo dinga buotsai dingin damdawi thiemhai chu thu a pêk a.
{50:3} Chuongchun, damdawi thiemhai chun thu thei lo dingin an siem a, a siemna dingin ni sawmli zet a aw a nih. Aigupta mihai chun ni sawmsari sûng ama chu an sûn a.
{50:4} Chun, an sûn hun a tawp chun Josefan Faraw sûngkuohai chu a biek a, "In mit ka tlung chun hi thu hi Faraw kuomah mi hrilpèk ro:
{50:5} 'Ka pain, ngai ta, ka thi ding a ni ta a, Kanan rama thlân ka cho saah, chu taka ngei chun mi hung phûm rawh' tiin thu a mi'n khâmtir a. Chuleiin, lunginsiet takin ka pa hi mi hang invùitir la, hung kîr nawk nghal ka tih' tiin hril ro" a ta.
{50:6} Faraw chun, "I pain thu an khàmtir ang che chun hang fe la, i pa chu hang vûi rawh" a ta.
{50:7} Chuongchun, Josefa chu a pa vûi dingin a hang fe a. Faraw siehlaw po po, a sûnghai laia an upahai le Aigupta rama mi poimaw hai le
{50:8} Josefa sûngkuo po po le a unauhai le a pa sûngkuohai chun an zui a, an naupang nawihai, an beram ruolhai le bawng ruolhai chauh chu Gosen ramah an màksan a.
{50:9} Sakor tawlailir le sakor chung chuong mi tam tak an thuoi bok a. An rèng chun tam tak an nih.
{50:10} Jordan vadung kawla Atad hrizawl an tlung chun nasa taka sûnin an tap a, chu taka chun Josefan a pa sûnna inser chu ni sari sûng a hmang a.
{50:11} Aigupta mihaiin Atad hrizawla chuonga ursûn taka mithi sûnna an nei chu Kanan mihaiin an hmu a, chu hmun hminga chun Abel Mizraim an inbûk a, chu chu Jordan vadung bul ela um a nih.
{50:12} Jakob nauhai chun an pa thucha ang charin an thaw a.
{50:13} A ruong chu Kanan ram an zawn tlung a, Abrahamin inphumna dinga hmun, Hit mi Efrona inthoka a lo chopa a'n chawk, Mamre zawna Makpela pûka chun an phûm tah a nih.
{50:14} Chun, Josefan a pa a vûi zo chun ama le a unauhai le a pa vûi dinga ama le fehai po po le chun Aigupta tieng an kîr nawk ta a.
{50:15} Josefa unauhai chun an pa a thi phing leh, "A chunga ei thilthaw that naw po po lakah Josefan ei chungah phuba la naw nih ti iengtin am ei hril thei?" an ta.
{50:16} Chuongchun a kuoma hril dingin thu an incha a, "I pa dam lai khan hieng ang hin i kuoma hril dingin thu a mi'n cha a:
{50:17} 'I chunga i unauhai bawsietna le suolna le an soisak rimsikna po po che kha ngaidam dingin ka ngên che' ti hi. Chuleiin, tu hin i pa Pathien siehlawhai suolna hi ngaidam lul rawh" tiin. Chu thu Josefa an va hril chun a tap a.
{50:18} Chun, a unauhai chu an hung a, a hmaah bokkhupin, "I suokhai kan ni hi" an ta.
{50:19} Josefa chun an kuomah, "Ti naw ro. Pathien aiawtu am ka ni?
{50:20} Nangni chun mi suksiet in tum a. Pathien ruok chun thil tha tieng hlen a, voisun ni anga hringna tam tak sansuok hi a lo tum lem a nih.
{50:21} Chuong chu a ni leiin, ti naw ro, nangni le in nauhai chu chawm pei ka ti cheu" tiin, bau innêm taka bein a lo thlamuong tawl a.
{50:22} Josefa chu a pa sûngkuohai leh Aigupta ramah a um a, kum za le sawm a dam a,
{50:23} a tuhai, Efraim nauhai khom khûp thum zet a hmu hman a. Manase naupa Makir nauhai khom Josefa mal chunga pieng an nih.
{50:24} Chun, Josefa chun a unauhai kuomah, "Ka thi ding an ta a, nisienlakhom Pathienin hung kan ngei ngei a ti cheu a, hi rama inthok hin thuoi suokin, Abraham hai, Isak hai le Jakob hai kuoma thu inkhâm meua a pèk ram tiema chun thuoi tung nawk a ti cheu" a ta.
{50:25} Josefa bok chun, "Pathienin hung kan ngei ngei a ti cheu a, chu pha chun ka ruhai hi hi taka inthok hin in hawn tung ding a nih" tiin Israel thlahai chu thu a'n khâmtir a.
{50:26} Chuongchun, Josefa chu kum za la sawm mi a niin a thi a, a ruong chu hmon thei lo dingin an siem a, Aiguptaa chun kuongah an sie a.
