{1:1} Pathienin kha hma khan zawlneihai hmangin kong hrang hrangin ei pi le puhai kuomah thu voi tam tak a hril hlak a.
{1:2} Tuta hun nuhnunga ruok hin chu eini kuomah Naupain thu a hung hril ta thung a. Ama chu iengkim chunga rohluotuah a ruot a, ama hmangin hnuoi le vàn a siem a.
{1:3} Ama chu Pathien ropuina var mawi le a zepui puttu a ni a, iengkim hi a thu thilthawtheina chun a tungding a, suol faina lampui a siem hnungin Chunghnungtak chang tieng khin a hang inthung tah a.
{1:4} Vàntirkohai nêka hming chunghnung lem daih hluotu a ni leiin anni nêk daiin a ropui lem a nih.
{1:5} Vàntirkohai lai tu kuom am,"Nang chu ka Naupa i nih,Voisun hin i Pä ka ni tah" ti amanih,"A ta dingin Pä nîng ka ta,Ka ta dingin Naupä nîng a tih"amanih a ti hlak a?
{1:6} Naulutir ruok chu khawvela a hung tir khan,"Pathien vântirko po poinAma chu chawibiek raw hai se"a tì a ni kha. Vàntirkohai chungchang thu a hrilnaa chun,
{1:7} "Thlî hi i tir palai an na,Vàn meichok i siehlaw an nih"a ta.
{1:8} Naupa thu a hril ruok chun hieng ang hin a ti thung a:"Aw Pathien, i lalthungpha chuKumkhuoin um zing a tih;Indikna lal hmol ngei chu.I ram lal hmol a ni si a;
{1:9} Felna chu i ngaina a,Suol tieng i theida leiin,Pathien, i Pathien ngei chunI ruolhai nêka nasain,Hlimna hriek a nàl ta chê".
{1:10} Chun, hieng ang hin a ti nawk bok a:"A tìrin hnuoi thut i phùm a,Vànhai khom i kutsuok an nih.
{1:11} Sienkhom la thamral vong an ta,Nang ruok chu um kumkhuong i tih;Puon angin la chul an ta,Silfèn angin la hnawl i ta,An rêngin la bohmang an tih.
{1:12} Nang ruok chu i pangngai zing a,I kumin kin ni nei naw nih."
{1:13} Vàntirkohai lai tu kuom am,"Ka chang tieng hin inthung rawh,I hmêlmahai i ke sirsan a,Ka siem hmâ khat chun"a ti hlak a?
{1:14} Vàntirko po pohai chu sandamna changtu dinghai rongbawltu dinga tir suok thlarau an ni naw am a ni?
{2:1} Chuleiin, ei thu hriethai kha ei poisa nawk zuol ding a nih, chuong naw chun intol hmang hlauh rawi ei tih.
{2:2} Vàntirkohai hmanga thu a hrilhai hman a nghet a, a bawsetu le poisa nawtu taphot chu an phù anga hrem an ni pei si chun,
{2:3} hieng ang lawma sandamna ropui hi ei ngaithàa vai chun ieng tin am hrem chu pumpel lul ei ta? Chu sandamna chu Lalpa ngeiin a hung puong hmasa a, a thu hretuhaiin an mi namnghetpèk a.
{2:4} Pathien ngei chun inchikna thilmak le thilmak hrang hranghai chu thawin, Thlarau Thienghlim thilpêk chu tûl a ti ang peia semin a hung namnghet bok a.
{2:5} Khawvel la hung um ding chu vàntirkohai thu hnuoiah a sie nawzie thu ei hril a ni hi.
{2:6} Chuong nêk hmanin tuin amanih hieng hin a lo hril kha:"Hringmi hi iem a ni hrim a,I hriet fùk lop lop el ni?Hriem nauhai khom iem an na,I ngaisak èm ém el ni?
{2:7} Angelb hnuoi thetah siein,Ropuina le chawimawina,Tonlairang i'n tontir a,
{2:8} A ke hnuoiah i sie vong"tiin. A ke hnuoiah iengkim Pathienin a sie leiin ama hnuoia sie naw thil ieng khom a um nawh. Tu ruok hin chu iengkim ama hnuoia um angin ei la hmu hri nawh.
{2:9} Amiruokchu, "vàntirko hnuoi theta sie" Isu ruok chun thìna a tuor leiin ropuina le chawimawina inkhumtir a ni tah ti ei hmu a, Pathien lunginsietna zàrin mi tin ta dingin thìna a'n temtir tah a nih.
{2:10} Ama zâra iengkim um le ama ta dinga iengkim um bok, a ropuina chang ve dinga nau tam tak thuoi lûttu Pathien chun tuorna hmanga sandamna siemtu sukfamkim chu awm a ti hlè si a.
{2:11} Mihriemhai sukthienghlimtu le sukthienga umhai chu Pä thuhmuna inthoka suok an ni leiin, Isun anni rawi chu "Unauhai" tia ko a'n zak nawh.
{2:12} "Ka unauhai kuomah i hming lam ka ta,Kohranhai lai i'n pàkna hla sak ka tih."a ti a nih.
{2:13} Chun, "Amaah ka ringna innghat ka tih"
{2:14} "Naupang" a tihai hi taksa le thisen put an na, ama khom chuong ang bok chu a hung ni ve tah a nih.
{2:15} Chuongchun, thìna chunga thuneitu Diebol chu a thìna leiin a suktlawm a, dam sûnga thì inlâu rêng rènga um hlak, titna bawia intânghai chu a'n suo tah a nih.
{2:16} A hung ngaisakhai hi vàntirkohai ni loin Abraham thlàhai an ni lem.
{2:17} Chuleiin, a mi lainattu Pathien ta dinga Thiempu Laltak, ringum tak, mi po po suol thupha chawina inhlàntu ni ding chu, kong iengkimah a unauhai anga a hung um chu a tûl hrim a nih.
{2:18} Ama ngei chu fiena tuor muolsuo tah a ni leiin thlèmna tuorhai khom a thangpui thei a nih.
{3:1} Chu lei chun unau thienghlim, vàn kona chang vetuhai, ei thuringa Tirko le Thiempu Laltak Isu chu, ngaituo ro.
{3:2} Pathien sûngkuo po po ta dinga Mosie a ringum ang bok khan ama chu a ruottu ta dingin a ringum a nih.
{3:3} In bawltu chun a in nèka chawimawi a hlaw lem hlak angin, Isu khom Mosie nèka ropuina nasa lem hmu tlâk a nih.
{3:4} In tin hi tuin amanih an indin a na, iengkim indintu ruok chu Pathien a nih.
{3:5} Mosie chu siehlaw niin, Pathien sûngkuo pumpui ta dingin a ringum a, Pathienin thu a hril dinghai puong sawngtu a nih.
{3:6} Krista ruok chu Naupa niin, Pathien sûngkuo ta dingin a ringum a nih. Eini hi a sûngkuohai chu ei nih, ei suong rop beiseina hi ringzo taka ei chel zing phot chun.
{3:7} Chuongchun, Thlarau Thienghlim chun hieng hin a hril a:"Voisun hin a rawl in hriet chun,
{3:8} Thlalèra fiena in tuok lai le In hel lai nihai ang khan,In lungril sukngar naw ro.
{3:9} Kum sawmli sûng in pi la puhan,Ka thilthawhai hmu zingin,Ensinin an mi fie a;
{3:10} Chu suon po po chunga chun,Ka lung a sen êm êm a,'An lungril a fe suol zo tah,Ka lampui an hriet ta nawh;
{3:11} Lungsena ka'n khâm angin,Ka chawlnaah lût naw ni hai'Tiin ka puong a ni kha"tiin.
{3:12} Unauhai, fîmkhur ro, chuong naw chun Pathien hring tlùksan dingin tû lungril amaniah ring nawna suol lût pal hlauh rawi a tih.
{3:13} 'Voisun' ti a ni sùng hin nangni laia tu khom suol hlèm thlùka um a, lungril an sukngar nawna dingin ni tinin infui tuo lem hlak ro.
{3:14} A tira ei ringzona kha a tawp chena ei vong tlat phot chun Krista intawmpuituhai nîng ei tih.
{3:15} "Voisun hin a rawl in hriet chun,In hel lai nihai ang khan,In lungril sukngar naw ro"ti a ni kha.
{3:16} An leh tuhai am an na hre zing sia hel kha? Aiguptaa inthoka Mosie thuoi suokhai po kha an ni naw am a nih?
{3:17} Tuhai chung am a na kum sawmli zet a lungni naw kha? Thilsuol thawtuhai, thlalèra tlu hlum tahai chunga khan a ni naw am a ni?
{3:18} Thu awi nawhai chunga chauh naw chu tu kuom am a chawlnaa lût lo dingin thu a'n khâm a?
{3:19} Chuongchun, an ring nawna leiin an lùt ve thei ta nawh ti ei hriet.
{4:1} Chuleiin, a chawlnaa lût theina thutiem a la ngîr zing sùng hin nangni laia mi tu khom lût dinga inhnu taluoa inngai in um pal nawna dingin fîmkhur ro.
{4:2} An kuoma Chanchin Tha hril a ni ang bok khan eini kuoma khom hril a ni ve a, sienkhom an thu hriet chu ringa an zawm si naw leiin an sawtpui dèr nawh.
{4:3} Eini ringtuhai hi a chawlnaa lût tahai chu ei nih. Pathienin hnuoi le vàn a siem zo khan a sin a chawlsana chu, "Lungsena ka'n khâm ang khan,Ka chawlnaah lût naw ni hai"a la ti zing a nih.
{4:4} Ni sari ni thua chun, "Pathienin a sinthaw po po ni sari niin a chawlsan tah a" tiin khaw lai amanih ziek a ni kha.
{4:5} A chunga thu ei tarlanga khan "Ka chawlnaah lût naw ni hai" ti thu a hril bok a.
{4:6} Chanchin Tha dong hmasatuhai khan an ring naw leiin lût thei naw hai sien khom thenkhat ta ding ruok chun a chawlnaa lût theina a'n hong zing a nih.
{4:7} Ei hril tah, 'Voisun hin a rawl in hriet chun in lungril sukngar naw ro' ti Davida hmanga hril kha kum tam tak hnungah Pathien chun ni dang, 'Voisun' a ti chu a hung ruot nawk tah a nih.
{4:8} Josua khan, 'chawlnaa' chun thuoi lût ni sien, Pathienin hun dang ruot nawk ta naw nih.
{4:9} Chuleiin, Pathien mihai ta dingin 'chawlna' hun dang a la um nawk ding a nih.
{4:10} Pathienin a sinthaw a chawlsan ang bokin Pathien tiem chawlna changtuhai chu an sininrimnaa inthokin an la chawl ding a nih.
{4:11} Ringnawna leia an tlùk ang khan tu khom ei tlùk ve nawna dingin, chu chawlnaa lût ding chun theitawp suo seng ei tiu.
{4:12} Pathien thu chu a hring a, thil a thaw thei a,c kawlhnâm ngei ton ieng ang nèk khomin a ngei lem a, hringna le thlarau inzomna lai tak le rù le châng le thlin inchuktuona lai khom a sun tlang thei a, lungrila ngaituona le tumhai khom a hriet nghal thei a nih.
{4:13} Pathien mita inthoka thup thei thilsiem ieng khom a um nawh. Ei chungthu ei hrilna ding mit hmua chu iengkim hi saruok le inhong sa vong a ni lem.
{4:14} Chuongchun, vànahai khom fe thleng tah thiempu laltak le ropuitak Isu, Pathien Naupa chu ei nei leiin ei thuring hi chel tlat ei tiu.
{4:15} Ei hràtnawnahai mi hrepui phàk lo thiempu laltak nei ei ni naw a, eini ang boka kong tinrênga thlèmna tuok tah, suol ruok chu suol lo nei ei ni lem.
{4:16} Chuongchun, thangpui ei ngai hun takah zàngaina le lunginsietna ei hmu theina dingin, lunginsietna lalthungpha chu nêl takin hnai ei tiu.
{5:1} Thiempu laltakhai chu mihriem laia inthoka thlang suok an ni hlak a, mihriemhai aiawa Pathien tienga rongbawlna sin thaw ding le thilpêkhai le suol ta dinga inthawina inhlàntu dinga ruot an ni hlak.
{5:2} Hràtnawna tlâk buok ve tho an ni leiin mi mawlhai le lam inhmanghai dawthei taka dom dàn an thiem hlak a.
{5:3} Chuleiin, mi dang ta dinga suol thawina an inhlàn ang bokin anni suol thawina khom an inhlàn vé ngèi ding a nih.
{5:4} Hi ngîrhmun inzaum tak hi mani an inpêk el ngai naw a, Aron hai anga Pathien kohai chauin an chel hlak.
{5:5} Chuong ang bokin Krista khomin thiempu laltak nìna ropui tak chu ama le ama a'n pêk el nawh."Nang chu ka Naupa i na,Voisun hin i Pä ka ni tah"titu khan a ruot lem a nih.
{5:6} Hmun danga khom"Nang chu Melkisedek thiempùna angaChatuon thiempu i ni ie"a ti bok a.
{5:7} Isun hnuoi taksa a put lai nihai khan thìnaa inthoka sansuok theitu chu inring taka koin a kuomah mitthli tla pumin a tongtai a. Inzà taka Pathien thu a awi leiin a hnìna chu ngaithlâkin a um a.
{5:8} Naupa meuh khom ni sien, a thil tuora inthok chun thu awi a'n chùk a,
{5:9} sukfamkim a hung ni chun ama thu awituhai po po ta dinga chatuon sandamna hnârpui a hung ni a,
{5:10} Melkisedek anga Thiempu Laltakah Pathienin a ruot tah a nih.
{5:11} Hi chungchanga hin hril ding tam tak kan nei a, sienkhom thil in la man hràt naw êm leiin hang hrilfie khom a harsa a nih.
{5:12} A hun ngaituo chun zirtirtu ni ta hiel awm in nia chu, Pathien thu a bul rêta inthoka inchûktir in ngai nawk tah a, buchangrum nêkin nenetui in mamaw a ni hi.
{5:13} Nene ne lai chu naute an la ni leiin bu rum, felna thu chu an la fàk thei nawh.
{5:14} Buchangrum ruok chu mi puitling, a sie a tha thlier thiem dinga lungril sawizoi tahai fàk chí a nih.
{6:1} Chuongchun, Krista chungchanga inzirtirna thu mawl tak tak hril zing ta loin puitling tieng pan ei tiu. Intanna bulthuta hmang dinga ei inchûktir hlak- thilthaw tangkai lo bânsan a tùl thud dàm, Pathien ring thu dàm,
{6:2} baptisma thu dàm, kut innghat thu dàm, mithi tho nawkna thu dàm le rorêlna nuhnung tak thu hai dàm khom hi hril non hril non ta nawng ei tiu.
{6:3} Pathienin a remti chun chuong ang chun ei thaw ngei ding a nih.
{6:4} Lungril sun vara um tah, vàn thilpêkhai intem tah, Thlarau Thienghlim khom chang ve tah,
{6:5} Pathien thu inhnikna le hun la hung um dinga thilthawtheina hai khom intem ta zeta,
{6:6} tlùksan nawk sihai chu sim dinga thuoi kîr nawk ruol an ni nawh; anni ngeiin Pathien Naupa chu hemde nonin vàntlâng hmaah an sukmuolpho si a.
{6:7} Ruotui tla dong hlaktu ram, loa neitu ta dinga thlai hmang tlàk insuotu chun Pathien malsawmna a dong a nih.
{6:8} Amiruokchu, hlo le hling buk ringot insuo hlaktu ram chun tlâktlàina hrim a nei naw a, tongsie inphur chauh a hmabâk a, a tawpah raw a tuok hlak.
{6:9} Dittakhai, chuong thu chu hril inlang khom, nangni laka chu thil tha lem kan beisei a, sandam in ni ngei khom kan ring tlat a nih.
{6:10} In thilthaw hlak, tu chen khoma in la thaw zing hlak, a hming leia hmangaina in insuo hlak le mi thienghlimhai rong in bawlpèk hlak hi Pathienin hre zing a tih, ama chu mi indik a ni si a.
{6:11} In beisei a tlung kim chenin taimak in insuo tàng tâng kan ditpui chêu.
{6:12} Inthlàdà loa ring tlat le dawthei taka nghâk fan fan hlak, Pathien thutiem rochungtuhai anga in um kan dit a nih.
{6:13} Pathienin Abraham kuoma thu a tiem lai khan a nêka ropui lem sàl ding a um naw leiin ama le ama insâlin,
{6:14} "Mathei loin mal sawm ka ti che a, sukpung ngei ngei ka ti che" tiin thu a tiem a.
{6:15} Chuongchun, Abraham chun a nghâk fan fan a, Pathien thutiem chu a dong tah a.
{6:16} Mihriemhai chun anni nêka ropui lem sâlin an inkhàm hlak a, chuonga inkhàmna chun an thutiem chu a namnghet a, an thu inchu khom a suktawp hlak.
{6:17} Pathien khomin a thutiem a sût naw dingzie chu thutiem dongtuhai kuomah mani insâl meuin a namnghet a.
{6:18} Sût nawk el thei lo chi hieng thil pahnih-thutiem le mani insâlna- lei hin Pathien thu chu inkhêl ruol a ni nawh. Chuleiin, himna dinga a kuoma tlânhai hin ei hmaa beiseina chu phûr takin ei chel thei a nih.
{6:19} Chu beiseina chu ei thlarau thîrchakai nghet le him chu a nih. Chu chu Hmun Thienghlimtakah a'n thlung lùt a,
{6:20} chu taka chun eini aiawin ei hmathuoitu Isu a lût tah a, thiempu Melkisedek anga ei chatuon Thiempu Laltak a hung ni tah.
{7:1} Chu Melkisedek chu Salem khawpuia lal a na, Pathien Chunghnungtak thiempu a ni bok. Lalhai tukdol zoa Abraham a hung kìr tieng ama chun a lo hmuok a, mal a sawm a.
{7:2} Abraham chun ama chu a râllâk sum po poa inthoka sawma pakhat a pêk a. A hming umzie chu 'Felna lal' ti a ni hmasa phot a, chu zoah 'Salem lal' ti a ni nawk a, chu chu 'Remna lal' tìna a nih.
{7:3} Ama chu pa le nu nei lo, thlatu sui ding um lo, a um tan ni le a nun tawp ni hril ding um bok lo, Pathien Naupa ang el a na, thiempu a ni zing a nih.
{7:4} Melkisedek ropuizie chu hang ngaituo ta u, thlatu bul Abraham meuin a râllâk sum sawma pakhat a pêk a ni chu!
{7:5} Thiempu sin cheltu Levi thlahai chun Dàn thu angin an unau Israel mi, Abraham thlahai laka inthokin sawma pakhat an làk ding thu an hmu a.
{7:6} Melkisedek ruok chu Levi thlahai laia thang ve ni naw sien khom Abraham kuoma inthokin sawma pakhat a dong a, thutiem dongtu Abraham chu mal a sawm a.
{7:7} Sêl ruol loin, a chîn lem chu a lien lemin mal a sawm hlak a nih.
{7:8} Hi taka hin, a chîn lem, sawma pakhat dongtu Levi thlahai chu thi thei mihriem an ni a, Melkisedek chungthua ruok chu hring zinga hril chun sawma pakhat a dong tlat a nih.
{7:9} Chun, sawma pakhat dongtu Levi ngei khom khan Abraham kut hmangin Melkisedek kuomah sawma pakhat a lo pêk tah ti thei a nih.
{7:10} Melkisedekin Abraham a lo hmuok lai khan Levi chu a thlatu thalbea khom a la um si naw a.
{7:11} Levi thlahai thiempu sin le inzomin Israel mipuihai kuomah Dàn pêkin a um a. Chuong ang leia famkimna chu chang thei lo ni sien, Aron thiempu nìna ang ni lo, Melkisedek thiempu nìna anga thiempu dang an hung a la ngai rop dim a ni?
{7:12} Chun, thiempu sin kalhmang inthlâk zàtin Dàn khom thlàk danglam a ngai a.
{7:13} A chanchin ei hril ruok hi chu maichâm rongbawlna tawk ve ngai lo hnama mi a nih.
{7:14} Ei Lalpa chu Mosien thiempu chungthu a hril laia a hril sa ve ngai lo Juda pahnama mi a ni thu chieng taka hriet a nih.
{7:15} Thiempu chi dang, Melkisedek ang chi, mihriem inthla sawng dàn zuia thiempu ni ve satlie ringot ni lo,
{7:16} suksiet thei ruol lo hringna thilthawtheinaa thiempua ruot a hung um tah hin ei thu chu a sukchieng zuol a nih.
{7:17} Lekha thu chun,"Nang chu Melkisedek ang a,Chatuon thiempu i nih"a lo ti a.
{7:18} Thupêk hmasa chu a hrât naw lei le hmang tlâk a ni naw leiin hnawl hmang a ni tah
{7:19} Dàn chun ieng khom a sukfamkim thei naw leiin, beiseina tha lem, Pathien mi'n hnaitir theitu chun a hung thlàk tah a nih.
{7:20} Chu chu thu intiemkamna nei hiela a hung thlàk a nih. Thiempu danghai chu intiemkamna neia ruot an ni ve nawh.
{7:21} Ama ruok chu intiemkamna nei meua ruot a na, a ruottu chun a kuomah," 'Chatuon Thiempu i nih" tiinLalpa chun thu a'n tiemkam a,A lungril thlâk ngai naw nih"a ti kha.
{7:22} Hi thu intiemkamna lei hin Isu chu thuthlung tha lem zakhamna a hung ni tah a nih.
{7:23} Chun, thìna leiin thiempuhai chun an thiempu sin chu an sunzom zing thei naw a, chuleiin mi tam tak thiempua siem an ni hrim a.
{7:24} Isu ruok chu a hring zing leiin thiempu hlun a nih.
{7:25} Chu lei tak chun, ama zâra Pathien hung pantuhai chu ieng lai khomin a sandam thei zing a, an ta dinga Pathien kuoma hrilpuitu ni zing dingin a hring zing a nih.
{7:26} Chuong ang Thiempu Laltak chun ei mamaw po po a phuhrùk zo a; ama chu mi thienghlim, hmêlhemna nei lo le fai inthieng, mi suolhai laka fihlim a na, vànhai chunga insângah chawimawi a ni tah.
{7:27} Thiempu laltak chun ni tin mani suol inthawina a'n hlàn hlak a, chu zoah mipuihai suol inthawina dingin a'n hlàn nawk hlak. Ama ruok chun chuong ang chun thaw ve loin ama le ama a'n hlàn a, mi po po ta dinga inthawina chu kumkhuoa dingin tum khatah a'n hlàn tlingtla ta vong a nih.
{7:28} Dàn chun Thiempu laltak ni dingin mihriem ve el, hrât naw tak tak hai chu, a ruot hlak a, Dàn um hnunga thu intiemkamna ruok chun Naupa, chatuona dinga sukfamkima um ta chu, Thiempu Laltakah a hung ruot tah a nih.
{8:1} Kan thu hril tum tak chu hi hi a nih: chuong ang Thiempu laltak, vàna Ropuina lalthungpha chang tienga inthung chu ei nei tah, ti hi a nih.
{8:2} Ama chun hmun thienghlim, biekbûk tak tak, mihriem kuta bawl lo, Pathien bawl lema chun rong a hang bawl tah a nih.
{8:3} Thiempu laltakhai chu thilpêkhai le inthawinahai inhlàntu dinga ruot an ni a. Chuleiin, Ama khomin iemani bèk chu inhlàn ding a nei a ngai a nih.
{8:4} Hnuoia hin la um zing sien chu, thiempu sin hrim thaw naw nih, Dàn anga thil inhlàntu dinghai an um zing si a.
{8:5} Mosien biekbûk a bawl ding lai khan a bawl dàn ding Pathienin a hril a, "Tlânga a lem ka'n entir che ang chie khan i bawl ding a nih ti hre zing rawh" a ti ang khan, hmun thienghlima rongbawlna hi vàn thil lem le a hlimthla el a nih.
{8:6} Tuta rongbawlna, Isu chang ruok hi chu thuthlung ropui lem, ama ngeiin hrilpuitu ngîrhmun a changna le beiseina tha lema innghat a ni leiin thiempuhai rongbawlna nêk chun a ropui lem dai a nih.
{8:7} Thuthlung hmasa kha soisel bo lo ni ta sien chu, a dang thlung non ngai ta naw nih.
{8:8} Nisienlakhom a mihai indik nawzie hieng hin a lo hril lem a ni kha:" A hun a tlung ding a ni tah,Israel sûngkuo le Juda sûngkuohai,Thu ka thlung tharpui ding hun chu.
{8:9} Aiguptaa inthoka an thlatuhai,Bâna keia ka thuoi suok laia,Thu ka thlungpui ang kha ni naw nih.Ka thuthlungah an ringum naw leiin,Ka nghatsan tawl tah a nih,Ti chu Lalpa thu suok a nih.
{8:10} Chu phaa Israel sûngkuo kuoma Thu ka thlung ding chu hi a nih:Ka dànhai an lungrilah sieng ka ta,An lungrilah ziek bok ka ta,An Pathien nìng ka ta,Ka mihai ni bok an tih,Ti hi Lalpa thu suok a nih.
{8:11} Tuolbawm le unauhai kuomah 'Lalpa chu lo hre ro' tiin,Tu khomin an ti ngâi ta naw nih;A chîn tak le a lien tak chenin,An rêngin mi hre tâng an tih;
{8:12} An rîtlonahai ngaidam ka ta,An suolhai hre zing ta naw ning"tiin.
{8:13} Thuthlung thar thu a hril leiin thuthlung hmasa kha thu hluiah a'n changtir a, thil hlui ta le upa tah chu an bo vak ding a nih.
{9:1} Thuthlung hmasaa khom khan rongbawl dàn ding le rongbawlna ding Hmun Thienghlim, hnuoia mi chu ruot a na.
{9:2} Biekbûk an bawl a, a tontîra chun khawnvar siena dâm, bei siena dawkan dâm a um a, chu chu Hmun Thienghlim an tih.
{9:3} Puonzâr pahnina khêla chun biekbûka Hmun Thienghlim tak an ti chu a um a.
{9:4} Chu taka chun rimtui rawna rangkachak maichâm le rangkachak tuia inluon thuthlung bawm a um a. Thuthlung bawm sùnga chun manna siena rangkachak bêl dâm, Aron funghrol inder dàm le thuthlung ziekna lung phek dàm a um a.
{9:5} Thuthlung bawm chunga Ropuina cherub umhai chun zàngaina lalthungpha chu thla an zàr khum a. Chuong thilhai chu tu hin a kip a kawiin ei hril hman nawh.
{9:6} Hienga iengkim rem fel a ni hnung hin thiempuhai chu biekbûk tontìra chun an thiempu sin thawin ni tin an lùt hlak a.
{9:7} A dottua ruok chu thiempu laltak chauh, kum khatah voi khat, thisen chawiin a lût hlak a, chu chu ama ta ding le mipuihaiin hre loa thil suol an thawhai thawina dingin a'n hlàn hlak.
{9:8} Hieng an thil rem dàna inthok hin biekbûk tontîr hi a la um sûng chun Hmun Thienghlimtaka lût theina lampui chu a la'n hong hri nawh ti Thlarau Thienghlim chun a kawkhmu a nih.
{9:9} Hieng thil hi tuta hun inentirna chauh a na, thilpêk le inthawina an inhlànhai chun a'n hlàntu mipuihai sie le tha hrietna a sukfamkim thei nawh;
{9:10} chuonghai chu fâk le dawn thil dàm, tui hmanga inthien dàn dâm le taksa vong dàn ding dàm a ni a, siemtharna hun a tlung hma poa hmang dinga ti a ni chauh a nih.
{9:11} Krista ruok chu thil tha tlung tah le la tlung mèk dinga Thiempu laltak a hung ni khan, biekbûk ropui lem le thienghlim lem, mihriem kuta bawl ni lo, khawvela thilsiem ang khom ni lo chu a lût thleng a.
{9:12} A thisen inhlàn khom chu kèlchal le bawng tuoi thisen ni loin, ama thisen ngei a ni a, hmun thienghlima chun voi khat chauh lûtin chatuona dingin tlanna chu a siem tah a nih.
{9:13} Kèlchal le bawngchal thisen le bawng la tuoi vâp thè hmana dàn bawsietna leia taksa puo tienga inthieng nawna chu a sukthienghlim thei si chun,
{9:14} Krista thisen lem chun a va sukthienghlim zo nasa ding de aw! Chatuon Thlarau zàrah ama ngei chu Pathien kuoma hmêlhem lo thilhlàna dingin a'n pèk a, Pathien hring rong ei bawl theina dingin a thisen chun thìna chauh intlun thei thilthaw tangkai lo laka inthokin ei sie le tha hrietna chu a sukthienghlim tah a nih.
{9:15} Hi lei hin Krista chu thuthlung thar palai a na; thuthlung hmasa bawsietna laka inthoka mihai a'n tlan suok theina dingin a lo thi tah a, kohai chun chatuon ro hluo dinga tiem chu an chang tah a nih.
{9:16} Thurosie khom hi a sietu a thi le thi naw fie hmasak a tûl hlak a;
{9:17} a sietu a dam sûng chun hmang thei a ni hrì naw a, a thi hnung chauha hmang ding a nih.
{9:18} Chuleiin, thuthlung hmasa khom kha thisena suknghet a ni kha.
{9:19} Dàn thupêk tinrêng Mosien mipui a hril lai khan, bawngchal tuoi thisen chu tui leh, sâpsen leh husawpe leh a lâk a, lekhabu ziel le mipui po po chu a the a,
{9:20} "Hi hi in zawm dinga Pathienin in kuoma a pèk thuthlung suknghetna thisen a ni hi" tiin a'n sam a.
{9:21} Chun, biekbûk le rongbawlna hmangruo po po khom chuong ang bokin thisen chun a the a.
{9:22} Dàn thu ang chun iengkim deuthaw hi thisena sukthieng ding a nih; thisen insuo naw chun ngaidamna a um thei si nawh.
{9:23} Chuongchun, vàn thil angpui chauh hman chuonga sukthienghlim a tûl chun vàn thil tak takhai lem chu chuong nèka inthawina tha lema sukthienghlim ding a ni hrim a nih.
{9:24} Kuta bawl, hmun thienghlim, a tak angpuia chun Krista chu a lût naw a, vàna khin a hang lùt lem a, tu hin ei aiawin Pathien hmaah a hang ngìr tah a nih.
{9:25} Thiempu laltak chu mani thisen ni lo, ran thisen chawia kum tin Hmun Thienghlima a lùt hlak angin, ama chu mani inhlàn nawn rop dingin a lût ve nawh.
{9:26} Chuong ni naw sien, leilung insieng tira inthok khan voi tam tak tuor tâng a tih. Nisienlakhom, hun tawpa hin ama ngei inhlàna voi khat thilthua suol la hmang dingin a hung inlang tah a nih.
{9:27} Mihriem ta dingin voi khat thi ruot a na, chu zoah a chungthu rèlpêkna um a tih.
{9:28} Chuong ang bokin Krista khom mi tam tak suolhai la hmang dingin tum khat inhlàn a ni tah. Suol la hmang ding ni loin, ama lo nghâktuhai chu sandamnaa thuoi lût dingin a hung nawk ding a nih.
{10:1} Dàn hi thil tha la hung um dinghai hlimthla a ni a, a tak tak chu a la ni nawh. Chu lei chun annawm chawl loa inthawina pangngai kum tina an inhlân rophai hin inhlànna nei dinga hung pantuhai chu ieng kong khomin a sukfamkim thei naw chu nih.
{10:2} Sukfamkim thei chu ni sien, inthawina inhlàntuhai hi sukthienghlim ni vong tàng an ta, suola inhrietna nei ta naw ni hai a, inthawina hi an bânsan dai tah naw ding maw?
{10:3} Chuong nèk hmanin hi inthawina hin an suolzie kum tinin a'n hriet nontir hlak a nih.
{10:4} Kèlchal le bawngchal thisena suol hi sukbo ruol a ni nawh.
{10:5} Chuleiin, khawvela Krista a hung lai khan hieng hin a lo hril chu:"Inthawina le thilhlân i dit naw a,Ka ta di'n taksa i mi buotsaipek lem a;
{10:6} Pumraw inthawina thilhlânhai le Suol thawinaa thilhlânhai chu,I lawm bok nawh.
{10:7} Chu phing leh hieng hin ka ti a:"Lalpa, hi taka hin ka um,Lekhaa ka chanchin an ziek ang khan,I ditzawng thaw dingin ka hung"tiin.
{10:8} A hmasaa 'Inthawina hai, thilhlân hai, pumraw inthawina le suol ta dinga inthawina hai i dit naw a, i lawm bok nawh" ti hi Dàn thupêk ang taka inthawina inhlàn hlak kha a nih.
{10:9} "Chu phing leh, i ditzawng thaw dingin ka hung" a ti hi inthawina hmasa kha bànin Ama thisena inthawina chun a hung thlàk tah tìna a nih.
{10:10} Isu Krista chun Pathien ditzawng angin kumkhuoa dinga tum khat a taksa inhlànin a mi sukthienghlim tah a nih.
{10:11} Thiempu tinin kawla nisa suok zuia rong bawlin, ngìr pumin inthawina pangngai an inhlàn rop hlak a, sienkhom chuong inthawinahai chun suol ieng tin khom a sukbo thei nawh.
{10:12} Krista ruok chun chatuona dinga suol thawina voi khat a'n hlàn hnungin, Pathien chang tieng a hang inthung tah a.
{10:13} Chu taka inthok chun a hmêlmahai ke sirsana a hmang hun ding chu a nghâk ta zing a.
{10:14} Voi khat a'n hlànna khan a sukthienghlimhai chu chatuona dingin a sukfamkim tah a nih.
{10:15} Thlarau Thienghlim khomin hieng ang hin a mi'n hriettir bok:
{10:16} "Chu hnunga an kuoma thuthlung Ka thlung ding chu hi a nih,Lalpa chun a tih:An lungrilah ka dànhai sieng ka ta,An ngaituonaah ziek bok ka tih"tiin. Chu baka chun,
{10:17} "An suolna le bawsietnahai,Hre zing ta naw ningah"a ti bok a.
{10:18} Chuongchun, suolhai ngaidam a ni ta si chun, suol thawina thilhlàn a ngai ta nawh.
{10:19} Chuongchun, unauhai, Isu thisenin Hmun Thienghlimtaka ngam taka lût theina lampui thar le hring,
{10:20} indaidanna puonzar fe thlengna lampui chu, a mi hongpèk tah a, chu puonzar chu a taksa kha a nih.
{10:21} Chuongchun, Pathien sûngkuohai chun Thiempu Ropuitak ei nei leiin,
{10:22} suol inthiem nawna lungril sawpfaipèka um a, ei taksa khom tui thienghlima sawp fai a, lungril thienghlim tak le ringnaa inhriet chiengna nghet tak neiin Pathien chu hnai ei tiu.
{10:23} Beiseina thuring ei pom hi nghet takin chel tlat ei tiu. Thu mi tiemtu chu a ringum si a.
{10:24} Hmangaina hau ding le thil tha thaw dingin inchokphûr dàn ngaituong ei tiu.
{10:25} Thenkhatin inkhawm thlàdà an chïng angin chîng ve naw inla, inkhawm taima dingin infui tuo lem inla; Ni chu a hung hnai tah ti in hriet leiin infui tuo uor zuol sauh ei tiu.
{10:26} Thutak hrietna ei nei ta hnung khoma ei suol lui pei chun suolhai la hmang thei inthawina dang a um ta naw a,
{10:27} rorêlna le ama dodàltuhai kâng hmang vong dinga Pathien lungsenna mei chok a hung thlâk ding hun thlaphâng taka nghâk ringot naw chu hma bâk dang ei nei nawh.
{10:28} Mosie Dàn bawsetuhai chu thuhretu pahni pathum thuin zangaina thang dêr loa sukhlum an ni hlak a.
{10:29} Pathien Naupa sir de a, ama sukthiengtu thuthlung thisen chu thienghlim loa ngai a, lunginsietna Thlarau cheksoltu chu ieng anga nasa nawk zuola hrem am nìng a ta?
{10:30} Phuba lâk chu ka chan a nih,Keiman thungrul ka tih"ti le"Lalpan a mihai ngaituong a tih"titu hi ei hriet si a.
{10:31} Pathien hring kut thlàkna ni hi thil pangzatum tawp a nih.
{10:32} Kha hma sunvara in um hnunga ngor taka inbeinaah thang khaw a, rinumna nasa tak in tuor lai nihai kha hre zing hlak ro.
{10:33} A chângin vàntlâng ennuoma siemin, hmusit le suknomnat in tuor a, a chângin chuong ang tuortuhai chu tan tlatin in tuorpui hlak a.
{10:34} Kol buna intânghai chu in lainat a, in thil nei an lâkpèk chêu khomin lawm takin in tuor a, thil tha lem le hlun lem chu in nei ti in hriet si a.
{10:35} Chuongchun, in huoisenna kha inhmang naw unla, lukhawng ropui tak la nei a tih.
{10:36} Pathien ditzawng thaw zo hnunga a thil tiem dong ding chun teirei pei a ngai.
{10:37} "A hung ding chu hung vak a tih,Muongchâng naw nih;
{10:38} Ka mi fel chu ringnan hring a tih;A hnungtol ruok chun,A chungah lawm naw ning."
{10:39} Eini ruok chu bohmang dinga intol kîrhai laia mi ei ni naw a, ringtu le sandam ni tahai laia mi ei ni lem si a.
{11:1} Ringna chu thil beiseia chiengnaf le la hmu lo thil hriet chiengna a nih.
{11:2} Chu thua chun tien lai mihai kha inpâk an um hle.
{11:3} Ringnain khawvel hi Pathien thupêka hung um le hmu theihai hi hmu thei loa inthoka hung um a nih ti ei hriet.
{11:4} Ringnain Abel chun Kaina inthawina nèka pom tlâk lem Pathien kuomah inthawina a'n hlàn a, Pathienin a thil inhlàn chu a pom a, mi fela a ruot thu a'n hriettir a. Ama chu thi tah sien khom ringna leiin thu a la hril zing a nih.
{11:5} Ringnain Enok chu thìna intem loa làk tung a na, Pathienin a lâk tung leiin hmu ding a um ta nawh. Làk tung a ni hmâ khan Pathien a suklawm ti Lekha thuin a ziek.
{11:6} Ringna naw chun Pathien suklawm ruol a ni si nawh. Tu khom Pathien hung pantu chun Ama chu a um ngei a, lungril taka Ama zongtuhai chu lawmman a pêk hlak ti a ring ding a nih.
{11:7} Ringnain Nova chun thil hung tlung ding chungchang hrillawkna a dong chu Pathien tìna thienghlim tak neiin a sûngkuo himna dingin long a tuk a. A ringna chun khawvel thiem naw a'n changtir a, ringna leia thiem inchangtirna rochungtu a lo ni tah.
{11:8} Ringnain Abraham chun a la rochung ding ram pan dinga Pathien kona chu a awi a, panna ding tieng khom hre loin a'n thok suok a.
{11:9} Ram tiema chun, mi rama mikhuol châmbâng ang elin, ringnain a châm ta zing a, thutiem thuhmun a dongpui Isak le Jakob hai angin puon inah a khawsa a.
{11:10} Pathien rel le indin khawpui, lungphùm nghet tak nei chu, Abraham chun a nghâk ta zing a.
{11:11} Ringnain Abraham chu tar ta hlein le Sari khom chu ching sienkhom chi thla theina a dong a, thutiemtu chu a ring tlat a.
{11:12} Chuongchun, thi ang deuthaw ni tah sien khom, hi mi pakhata inthok hin chi thla, vàna arasi anga tam le tuipui kama tiem seng lo phaiphin anga tam an hung suok tah a nih.
{11:13} Hienghai po po hi an thi khan ringnaah an la um zing a, thil tiem chu la chang hri naw hai sien khom an hmu tah a, hla taka inthokin an lo lawm a nih. Hnuoia hin mikhuol le khuolzin châm el an nih ti an inhriet a.
{11:14} Chuong ang chauh chu an nih ti hretuhai chun mani ram hlun ding an zong lem hlak ti an suklang.
{11:15} An suoksan ram kha lungkham ni hai sien chu, kîr nawkna ding hun remchàng hmu ngei an tih.
{11:16} Sienkhom, ram tha nawk zuol, vàna um chu, an ngài lem a nih. Chuongchun, Pathien khomin an Pathien ni a'n zak naw a, an ta dingin khawpui a lo buotsai tah a nih.
{11:17} Ringnain Abraham chu fiea a um lai khan a naupa nei sun Isak chu inthawina dingin a'n hlàn a.
{11:18} Thutiem dongtu a na, "Isaka hin i thlàhai sui nîng an tih" ti ni sien khom,
{11:19} Pathien chun mithi khom keitho thei a tih ti ringin a'n hlàn a, thi hnung hung dam nawk ang elin a hmu kìr nawk ta ngèi hrim a nih.
{11:20} Ringnain Isak chun thil la hung um dinghai thuah Jakob le Esau mal a sawm a.
{11:21} Ringnain Jakob chun a thi tawm khan Josefa nauhai chu mal a sawm vé vè a, a funghrol ringsana kûnin Pathien a chawibiek a.
{11:22} Ringnain Josefa chun a thi a hung hnai khan Aigupta rama inthoka Israel thlahai an suok ding thu hrilin a ruong phûm dàn ding thu a'n chä bok a.
{11:23} Ringnain Mosie a hung pieng khan nau pangngai a ni nawh ti hmuin a nu le pahai chun thla thum sûng an thup a, lal thupêk khom an ti nawh.
{11:24} Ringnain Mosie a hung puitling hnung khan Faraw naunu naupaa inbûk a nuom naw a,
{11:25} sawt naw te sùnga dinga suol inhoitirna chèn nêk chun Pathien mihai le suknomnat tuor chu a thlang tah lem a.
{11:26} Aigupta ram hausakna po po nêk chun Krista an hmusitna chu ro hlu lemah a ngài a, lawmman a dong ding chu a thlîr tlat a.
{11:27} Lal lungsen khom ti loin Aigupta ram chu ringnain a suoksan a, Hmutheilo chu a hmu leiin sel takin a tuor a.
{11:28} Ringnain Fekân kût chu a tan a, Sukbohmangtuin Israel nau lutirhai a tawk nawna dingin an kotkhâr biengah thisen a'n thètir a.
{11:29} Ringnain Tuipui Sen kha hnuoi hula fe ang elin an fe kai a, Aigupta mihaiin kai ve an tum a, an tla hlum ta vong a.
{11:30} Ringnain Jeriko kul chu ni sari an inhuol a, a chim tah a.
{11:31} Ringnain nawchizor Rahabi chun enthlatuhai kha lawm takin a lo intlungtir a, ringnawtuhai lai a bohmang ve ta nawh.
{11:32} Ei la hril pei di'm a ni? Gideon hai, Barak hai, Samson hai, Jeftha hai, Davida hai, Samuel hai le zawlneihai chanchin hril ding ni inla, hunin a mi dai awm si nawh.
{11:33} Chuonghai chun ringnain ramhai an làk a, indik takin ro an rèl a, thu tiem chu an dong a, sakeibaknei bàuhai an sukchìp a;
{11:34} meichok inhlap puot puot an sukmit a, kawlhnâma that an pumpel a, ongrophai sien khom sukhrâtin an um a, indonaah an hràt a, ram dang sipaihai an tukdol a.
{11:35} Nuhmeihaiin an sûnghai thi tah hung hring nawkhai chu an lo lawm a. A thenin suknomnatna an tuor a, thonawkna tha lem an chang theina dingin san suok khom an nuom nawh.
{11:36} Thenkhatin sukdùdàna le vuok an tuor a, thenkhat khaidiet inbuntirin lung inah an khum a.
{11:37} Thenkhat lungin an dêng hlum a, thenkhat thing àtnain an àt bong a, thenkhat kawlhnâmin an sàt hlum a, thenkhat beram le kèl vun silin an vàkvài a, sukdùdaa umin, rethei takin an tuor tlok tlok a.
{11:38} Chuong mihai ta ding chun khawvel hi umna tlâk a ni naw a, thlalèra hai, tlânga hai, pûka hai, hnuoi khura hai an vàkvài hlak.
{11:39} Chuonghai po po chun an ringna leiin inpâk hlawhai sien khom, thu tiem ruok chu an la chang hri nawh.
{11:40} Pathien chun thil tha nawk zuol ei ta dingin a lo buotsai a, eini le anni a ruola sukfamkima ei um theina dingin a lo rèl a nih.
{12:1} Chuongchun, chuong ang lawma tam thlirtuhaiin sumpui anga an mi'n huol khup lei chun, mi sukriktu taphot le mi khuoptu suol chu thè thlain, ei hmaa intlânsieknaa hin sel takin tlân ei tiu.
{12:2} Ei ringna bulpui le sukfamkimtu Isu chu en tlat ei tiu. Ama chun a hmaa hlimna lo hmuoktu ding lei chun, muolpho khom poiti phal loin, kraws-ah sel takin a tuor a, Pathien lalthungpha chang tieng a hang inthung tah a nih.
{12:3} Chàua in beidong nawna dingin, chuonga mi suolhai dodàlna po po lo tuor muolsuotu chu ngaituo hlak ro.
{12:4} Suol doin thisen suok khopin in la thang nawh.
{12:5} Nauhai anga an infuina chèu kha in lo theinghil tah a ni hi:"Ka naupa, Lalpa thununna chu ngainêp naw la,Kawka i umin i lung sukhnuol bok naw rawh;
{12:6} Lalpan a hmangai chu a thunun hlak a,Naua a pom taphot chu a hrem hlak"
{12:7} Harsatna hi thununnaa ngaiin tuor hrâm hràm ro, nauhai chunga thaw angin Pathienin in chunga khom a thaw ve a ni hi. Pä thunun lo näu tu am an um hlak a?
{12:8} Nauhaiin an hlaw hlak Pä thununna in hlaw ve naw chun, nau tak ni loin sawn nîng in tih.
{12:9} Mi thununtu pa ei nei seng a, ei inzà èm êm bok. Ei hringna dingin thlarau tienga Pä thununna hnuoiah ei kûn lem naw ding maw?
{12:10} Ei pahan tha an ti angin sawt naw te an mi thunun hlak a, ama ruok chun a thienghlimna ei chang ve theina dingin, ei thatna dingin a mi thunun lem hlak a nih.
{12:11} Thununna hrim hrim hi tuor lai chun a rinum èm leiin thil lawmumin a'n lang ngai nawh; sienkhom mi a sawizoi hnung ruok chun felna le inremnain a ra suok a, mi a siem tha hlak.
{12:12} Chuleiin, in kut zoi thla tahai kha phar suokin, in khùp tlep tahai kha sukhrât unla,
{12:13} kebai chu a ke inpelsol loa a hung dam theina dingin in lampuihai siem ruol ro.
{12:14} Mi po po leh inrem tum hrâm hrâm unla, thienghlimna hnot ro; thienghlimna naw chun tu khomin Lalpa hmu thei naw ni hai.
{12:15} Pathien lunginsietna chu tu khomin an chàn nawna ding le sukbuoi le sukporchè theitu khâkna zung dàm nangni lai a hung inder suok nawna dingin fimkhur ro.
{12:16} Tu khom inngai chîng dàm le Esau anga sakhuo poisa lo dàm in um nawna dingin fimkhur bok ro. Esau chun a nau lutîr nìna chu bu voi khat fâk chauin a zor a ni kha.
{12:17} Chu hnung chun a malsawmna dong ding chu chang nuom ieng ang sien khom hnawlin a um a, mitthli leh a ngèn ngiela chu thlàk danglam thei a ni ta nawh ti in hriet kha.
{12:18} In tlungna tlâng hi Sinai tlàng ang a ni nawh ti hre ro. Sinai tlàng chu tawk thei a na, chu tlâng chu mei chok zur zur suokna, thim sa mupin a bawm, thlipui a hràngna,
{12:19} tawtawrawt an rîk ruoi ruoina, ri nasa tak hung suokna a nih. Chu rawl hretuhai chun thu dang hril zom pei lo dingin an ngèn a.
{12:20} Sa khomin tlâng chu a tawk chun lunga dèng hlum ding a nih ti thupêk chu an dawl zo nawh.
{12:21} A ti-um èm leiin Mosie khomin, "Tiin ka'n thin" a ti hiel kha.
{12:22} Zaiawn tlàng, Pathien hring khawpui, vàn Jerusalemah, vàntirko sâng tam tak hai,
{12:23} nau lutîr kohran, vàna hming chuong hai, mi tin ro rêlpêktu Pathien le sukfamkim tah mi fel thlarau hai inkhawmpuina hmaah in ngìr tah a,
{12:24} Abel thisen nêka tha lema thu hril thei thisen thètu Isu, thuthlung thar palai kuom in tlung tah a ni hi.
{12:25} Thu hung hriltu hi lo hnawl hlauh rawi in tih, fîmkhur ro. Hi hnuoia an kuoma thuhriltu lo hnawltuhai hman khan hrem an pumpel si naw chun, vàna inthoka thu hung hriltu ei lo nghatsan vai chun hrem pumpel naw nawkzuol ei tih.
{12:26} Chuong lai chun rawl khan hnuoi a nghor hnìng a, tu hin 'voi khat chu hnuoi chauh khom ni lo, vàn khom la nghor hnìng nawk ka tih' tiin thu a tiem a nih.
{12:27} 'Voi khat chu' ti hin thilsiemhai chu sukhnînga son bo an ni ding thu le sukhnîng thei lohai chauh an um zing ding thu a kawk.
{12:28} Chuongchun, ram sukhnîng thei ruol lo ei nei leiin lawm ei tiu, inzà tak le ti tak pumin a lawmzawngin Pathien rong chu bawl ei tiu.
{12:29} Ei Pathien hi mi kàng hmang thei mei a ni takzet si a.
{13:1} Unauhai, inhmangai tuo hi uor pei ro.
{13:2} Mikhuol chungah that inchu unla, chuonga thawin thenkhatin vàntirkohai an intlungtir hlak kha.
{13:3} Lung ina intânghai chu tâng ni ve angin hre zing unla, rinum tuorhai khom, taksaa tuor ve ang elin, hre zing ro.
{13:4} Innei hi mi po poin chawimawi unla, nupa khum khom inthieng takin vong ro.g Inngaihai le uirehai chu Pathienin an chungthu a ngaituo ding a ni si a.
{13:5} Sum ngainatna lakah inthier fihlîm unla, in thil nei tawk sengah lungawi ro. Pathien ngeiin, "Thlàthlam ngai nawng ka ti che a,Zàmsan ngai bok nawng ka ti che"a ti si a.
{13:6} Chuleiin,"Mi thangpuitu chu Lalpa a nih,Ti ngai naw ningah;Mihriemin iem mi law thei an ta?"ei ti ngam a nih.
{13:7} In hotuhai, Pathien thu lo hriltuhai chêu kha hre zing unla, an nuna ra an insuo dàn ngaituo unla, an ring dàn enton ro.
{13:8} Isu Krista chu zàni, voisun le kumkhuoin a pängngäi zing a nih.
{13:9} Zirtirna chi dang dang le mak tak taka thuoi hmangin um naw ro. Fak le dawn konga khermeina nèkin Pathien lunginsietnaa sûng tieng hringnun chawm hrât a tha lem; fâk le dawn thila khermeihai hin sawtpuina an nei chuong si nawh.
{13:10} Biekbûka rongbawltuhai chun eini maichàmah an fàk ve a thieng nawh.
{13:11} Thiempu laltakin ran thisen chu suol thawinaa inhlàn dingin Hmun Thienghlimtakah a lûtpui a, sienkhom ran ruong chu kul puo tieng an raw hlak.
{13:12} Chuleiin, Isu khomin ama thisen ngeia mihai a sukthienghlim theina dingin khawpui puo tieng a lo tuor tah a nih.
{13:13} Chuongchun, ama an hmusitna chu phurin a kuomah kul puo tieng fe suok vèng ei tiu.
{13:14} Hnuoia hin ei ta dingin khaw hmun hlun a um naw a, khuo la hung um ding chu ei zong lem a nih.
{13:15} Chuongchun, ama zâra inpâkna inthawina chu Pathien kuomah inhlàn rop ei tiu, a hming ei tan zàtin ei hmùr ra suok chu ei inhlàn a nih.
{13:16} Thil tha thaw le inthangpui tuo hi bânsan naw ro; chu chu Pathien lawmzawng inthawina a ni si a.
{13:17} In hotuhai thu awi unla, an thú thùin um ro, imu intuo hman lo khopin in thlarau nun vêngpêk an ti cheu. Pathien kuoma in chungchang thua mawphurtu ding an nih. An thu in awi chun hlim takin thok an ta, in awi naw chun rinum ti takin thok an ta, chu chu in ta dingin a sawtna a um nawh.
{13:18} Mi tongtaipêk rop ro; ieng lai khomin thil tha thaw kan nuom leiin sie le tha hrietna fîm tak kan put a nih ti kan hriet chieng.
{13:19} In kuomah Pathienin a mi hung tir kìr nawk vak theina dingin mi tongtaipêk dingin ka ngên cheu.
{13:20} Remna Pathien, chatuona a thuthlungna thisen leia ei Lalpa Isu, Berampu ropui tak, mithi laia inthoka hung thuoi kîrtu chun,
{13:21} a ditzawng thaw thei dingin thil tha tinrêngin inthuom famkim sien la cheu, Isu Krista zàra a lawmzawng ang taka um dingin mi siem sien, Krista kuoma chun chatuonin ropuina um raw se. Amen.
{13:22} Unauhai, hi infuina thu hi ngai thei hràm hrám dingin ka ngèn chêu a, ka lekha thon chêu hi tawite chauh a ni hi.
{13:23} Ei unaupa Timothe kha lung ina inthokin an insuo tah ti lo hre ro, a hung tlung hman chun ka ruolin hung thuoi ka tih.
{13:24} In hotu po po le mi thienghlim po po kha chibai mi hung bûkpèk ro. Italy rama mihai hin chibai an bùk chêu.
{13:25} In rênga kuomah lunginsietna um raw se.h
