{1:1} Amitai naupa Jona kuomah LALPA thu a hung tlung a:
{1:2} "Tho la, khaw ropui tak Nenevi-ah fe la, an chungthu ding tlâng insampui rawh, an rîtlona chu ka hmaah a hung tlung ta si a" tiin.
{1:3} Nisienlakhom, Jona chu Pathien hmaa inthoka tlân hmang dingin Tarsis tieng a pan a. Jopa khuoah a fe thlàk a, Tarsis pan ding long a hmu a, kal man ding a pêk a, longah a lût a, LALPA hmaa inthoka tlân hmang dingin Tarsis tieng a pan a.
{1:4} Chu phing leh LALPAN thlipui hrât tak el tuipuia chun a tir a, long chu mut koi thei hiel khopa nain a hrâng a.
{1:5} Longpuhai chu an ti hle a, mani pathien seng koin an khêk a. Long sukzângna dingin long thuomhnawhai chu tuiah an pei thawl bok a. Jona ruok chu long sûnga chun a fe a, a zâl a, a in bor bor a.
{1:6} Long kapten chu a kuomah a fe a, "Iengtia in am i na? Tho la, i Pathien ko ve rawh, amàn mi ngaisak a, ei bohmang nawna dingin" a ta.
{1:7} Chun, longpuhai chun, "Hi sietna hi tu leia hung tlung am a nih ti hrietna dingin thum vawr ei tiu" an ta. Chuongchun, thum an vawr a, Jona chungah a tla a.
{1:8} Anni chun a kuomah, "Buoina ei chunga hung tlung hi ieng lei am a na ti mi hril raw khai. I sinthaw iem a na? Khaw laia inthoka hung am i na? Khaw lai ram mi am i na? Ieng hnam am i na?" tiin an indon a.
{1:9} Ama chun, "Hebrai mi ka ni a, LALPA, vàn Pathien, hnuoi le tuipuihai siemtu betu ka nih" a ta.
{1:10} Mihai chu a sukthlabàr zuol a, a kuomah, "Ieng top am i thaw an ta maw!" an ta (LALPA a tlàn hmangsan thu chu a hril tawl tah leiin an hriet a)
{1:11} Tui chu a fawn zuol deu deu a. Chuongchun a kuomah, "Tuipui fawn hi a rè theina dingin i chungah iem thaw tâng kan ta?" an ta.
{1:12} Ama chun, "Mi chawi kâng unla, tuipuiah mi pei unla, tui fawn chu rè el tih. Keima indik nawna leiin thlipui na tak hi in chungah a hung hràng a nih ti ka hriet" a ta.
{1:13} Chuonga thaw el loin, longpuhai chun khawmuol tieng kîr nawk tumin theitawpin long chu an kar ngat ngat a, sienkhom an thaw thei naw a, a hma nêkin tuipui chu a'n sok nasa zuol sau a.
{1:14} Chuleiin, LALPA chu an ko a, "Aw LALPA, hi mipa hringna lei hin mi sukbohmang naw la, poi tawk lo thisen maw chu kan chungah innghat lo dingin kan ngèn che; nang chu aw LALPA, i dit ang anga thil thaw hlaktu i ni si a" tiin an ngèn a.
{1:15} Chuongchun Jona chu an chawi kâng a, tuipuia chun an pei a, tuipui fawn insok buon buon chu a rè ta a.
{1:16} Chu chu an hmuin mihai chun nasa takin LALPA chu an ti a, LALPA kuomah inthawina an inhlàn a, thu an intiemkam a.
{1:17} LALPA ruok chun Jona lemtu ding ngapui a lo ruot diem a, ngapui sûnga chun Jona chu ni thum le zan thum a um a.
{2:1} Ngapui sûnga inthok chun LALPA a Pathien kuomah Jona chu a tongtai a.
{2:2} Hieng hin a hril a:Ka beidongin LALPA chu ka ko a,Ama chun a mi hung don a.Thlàn rila inthokin thangpuitu ka ko a,Nangin ka kona rawl i lo hriet a.
{2:3} Tui inthûk takah i mi pei lût a,Tuipui li ril inthûk taka chun,Tui fawnin an mi'n huol vèl a,I tui fawn le insokhai chun,An mi vûr khum hlup hlup a.
{2:4} 'I mithmua inthokin,Nangin i mi hnot hmang a,Sienkhom i in thienghlim tieng,Hung ngha nawk ka tih' ka ta.
{2:5} Tuiin a mi chim vèl a,Inthuok harsa ka ti a,Tuipuiin a mi sìn khum a,Tui hlohan ka lu an tuom a.
{2:6} Tlâng thut rawt chen ka tla thla a,Kumkhuoa hnuoi ril nghâk dingin.Sienkhom aw LALPA ka Pathien,Khuorkhurûm monga inthokinKa hringna i lâk suok si.
{2:7} "Ka hringna a liem têpin,LALPA ka hung hriet che a,I tempul thienghlima chun,Ka tongtainan a hung nang che.
{2:8} "Milem hmangna bo betuhai chun,Lunginsietna an dong ding chu,Chàn phanain an hmang hlak.
{2:9} Kei ruok chun lawmthu hrilin,I kuomah hung inthawi ka ta,Ka thu tiemhai khom hlen ka tih.Sandamtu chu LALPA a ni si a" tiin.
{2:10} Chun, LALPA chun ngapui chu thu a pêk a, Jona chu khawmuolah a luok suok ta a.
{3:1} LALPA thu chu Johan kuomah a hung tlung nawk a:
{3:2} "Tho la, khaw ropui tak Nenevi-a chun fe la, thu ka hril che hi tlâng insampui rawh" a ta.
{3:3} Chuongchun Jona chu a tho a, LALPA thu ang chun Ninevi khuoa chun a fe a. Ninevi chu khaw poimaw tak el a na, a lienzie chu kea ni thum lam a nih.
{3:4} A ni khatnaa chun Jona chun khawpuiah, "Ni sawmli hnungah Ninevi hi sukbohmang nîng a tih" tiin tlâng a'n sam a.
{3:5} Ninevi mihai chun Pathien an ring a, bu nghei an puong a, a lien taka inthoka a chîn tak chenin saiip an sil a.
{3:6} Ninevi khaw lalin chu chu a lo hriet chun a lalthungphaa inthokin a tho a, a lal thuom a hlîp a, saiip a sil a, pilvut lai a'n thung a.
{3:7} Ninevi khaw lal le a mi lienhai chun hieng ang hin thupêk an insuo a: "Lal le a khawnbawlhai thupêk angin, mihriem amanih, ran amanih, beram ruol le bawng ruol amanih tu khomin ieng khom fain an dawn ding a ni nawh.
{3:8} Mihriem le ransahai khomin saiip sil hai sien, thahnemngai takin Pathien ko raw se. Mi tinin mani lampui tha naw le tharum hmanga thisen insuona chu bansan raw se.
{3:9} Ei bohmang nawna dingin Pathien chu inlamlètin, a zangaina nasa tak lei chun a lungsenna nasa taka inthok chun in kei kîr naw nih ti tuin am a hriet?" tiin.
{3:10} Pathienin an um dàn chu a hmu a, an suol an sim ti a hriet chun anni chu a lunginsiet a, an chunga sietna intlun dinga a hril chu a thul ta a.
{4:1} Jona ruok chu a lawm naw hlea, a lung a sen a.
{4:2} LALPA kuomah, "Aw LALPA, hi hi an naw maw ina ka um laia ka hril ta kha? Hi lei hi annawm Tarsis tieng inrang taka ka tlàn hmang kha. Nang chu Pathien, mi lâinatu le lunginsiettu, lung inuoi le hmangainaa sip, sietna intlungtir ding laka kut kei kîr hlak mi i nih ti ka hriet annawm.
{4:3} Tu hin LALPA, ka hringna hi la el rawh, ka ta dingin hring nêkin thì a tha lem" a ta.
{4:4} ​LALPA chun, "Lungsen theina san ding iem i nei hrim hrim a?" a ta.
{4:5} Jona chu khawpuia inthokin a suok a, khawpui sak tieng panga chun a'n thung a, chu taka chun sawlbùk a bawl a, khawpui chunga thil hung tlung ding chu hmu tumin sawlbùk hlima chun a nghâk ta zing a.
{4:6} LALPA chun Jona lu zàr hlie a, a rinumnaa inthoka sukhadam dingin ûm a'n zâmtir a, ûm hlim lei chun Jona chu a lawm hle a.
{4:7} Amiruokchu, a tûk khawfingchat laiin Pathienin ûm zung fatu dingin thil ngê a ruot a, chu chun ûm zung chu a rêt a, a hung vuoi ta a.
{4:8} Ni a hung insàng chun Pathienin khawsak thli lum tak el a hung tir a. Jona lu chu ni intèngin a em a, luhaiin a chàu a. Thi hiel nuomin Pathien kuomah, "Ka ta ding chun dam nêkin thi a tha lem" a ta.
{4:9} Sienkhom Pathien chun Jona kuomah, "Ûm zâm thuah lungsen theina san i nei hrim hrim am a ni?" a ta. Jona chun, "Nei e, thi pha hiel khopin ka lung a sen a nih" a ta.
{4:10} LALPA ruok chun, "Hi ûm, nangma inrimpui le chawm lien khom ni lo, zàn khat thila hung uma zàn khat thila bo nawk el hi i lainat a.
{4:11} Ninevi khuo, khaw ropui tak, a sûnga mani voi le chang khom la hre thei lo mi nuoi khat le singhni chuong le ran ruol tam tak umna hi, ka lunginsiet naw ding am a ni?" a ta.
