{1:1} India rama inthoka Ethiopia chen inkàr biel za le sawmhni le pasari chunga Lal Zarziaa inlal lai chun hi thil hi a hung tlung a.
{1:2} Chuong lai chun Susa khawpuia a kula inthokin a lalram chu a op a.
{1:3} A hung inlala inthoka kum thumnaa chun lal nauhai le thoktu poimawhai ta dingin ruoi a buotsai a, Media le Persia rama sipai ofisar lien po po le biel tina mi lienhai le thoktu poimawhai chu a fiel kim vong a.
{1:4} A hausakzie le a lalram ropuizie chu inentirin, thla ruk sûng zet chu chong an chèn a.
{1:5} Ruoi tumtiek zo chun Susaa a lal in huon kotzawla chun a siehlawhai le thoktuhai, a chîn taka inthoka a lien tak chen ta dingin kâr khat sûng ruoipui lal chun a buotsai nawk a.
{1:6} Kotzawl chu pat zâi inhmia mawi taka khawng puon vâr le dumpawlin a chei a, chuonghai chu sailungvâr bana a kei bàtna ding tangkaruo kuol an hlinga chun puon vâr le senduk hruiin an khai a. A tuolzawl tuonga chun sailungvâr sen le vâr inpol dâm, tuikeplung le lung man tam chi dâm a pha a, chu chunga chun rangkachak le tangkaruoa siem thungna dûp an rem khup a.
{1:7} Chi hrang hranga siem rangkachak no mawi tak takin lal uoiin chu lal thupêk angin ren dêr loin an sem a.
{1:8} Tu khom pe lui loa mi tin mani du ang tawk senga tam indawntir dingin uoiin semtuhai chu lalin a hril a.
{1:9} Lalnu Vashti khomin Lal Zarzia ina chun nuhmeihai ta dingin ruoi a thè ve a.
{1:10} A ni sari nia Lal Zarzia-in uoiin a'n rui deu hnung chun a rongbawltu mi tilre pasari Mehuman hai, Biztha hai, Harbona hai, Bigtha hai, Abagtha hai, Zethar hai le Karkas hai chu a ko a.
{1:11} Lalnu Vashti hmèl thatzie chu a mi lienhai inhmutir a nuom leiin, a lallukhum khuma a hmaa hung thuoi dingin anni rawi chu a tir a, lalnu hmêl chu a tha hle si a.
{1:12} A mi tirhai chun lal thupêk chu an va hril a, sienkhom Lalnu Vashti chu a fe nuom naw a, lal chu namen loin a lungsen a.
{1:13} Lal chun a thaw dàn pangngaiin mi var, a hun laia thil chinchang le dàn hre mihai chu rawn dingin a ko khawm a.
{1:14} Chuonghai chu Persia le Media ram sûnga a mi lien pasari Karsena hai, Sethar hai, Admatha hai, Tarsis hai, Meres hai, Marsena hai le Memukan hai an na, lal inhnaipui le a mi rawn takhai an nih.
{1:15} Lal chun, "Pindan vêngtu mi tilrehai tira a dàn ang taka lalin hung dinga a kona chu lalnu Vashtiin a zawm naw leiin, dàn angin a chungah iem ei thaw ding a na?" tiin a'n don a.
{1:16} Memukan chun lal le a mi lienhai kuomah, "Lalnu Vashti hin lal chunga chauh poi a tawk naw a, a ram pumpuia mi lien po po le Lal Zarzia khuo le tuihai po po poi khom a tawk a nih.
{1:17} Lalnu Vashti thilthaw hi a rama nuhmei po poin hung hrieng an ta, 'Lal Zarzia-in a kuoma hung dingin Lalnu Vashti thu a pêka chu a fe nuom nawh' tiin hril sup sup an ta, an pasalhai hmusit phànain hmang an tih.
{1:18} Voisuna Persia le Media rama mi lien nuhmei hunghai ngei khom hin, 'Lal Zarzia-in a nuhmei lalnu Vashti chu hung dingin thu a pêk a, sienkhom a hungpêk nuom nawh' ti an hriet charin ama thaw dàn zuiin an pasalhai hmusit tum vêng an ta, a ram pumah inzanawna le inhalnan chin tawk nei naw nih.
{1:19} Chuleiin, lal remti zawng a ni chun, lalnu Vashti chu lal hmaa inlang thei ta lo dingin thupêk, sût nawk thei ta lo, Persia le Media ram dàn hmangin insuo sien ti hi kan thurawn pêk nuom chu a nih. Chun, lalin ama aiin a nêka tha lem lalnuah sie sien la.
{1:20} A ram pumah lal thusuok puong dar a ni pha chun nuhmei tu khomin, a chin taka inthoka a lien tak chenin, an pasalhai thu hung poisa tâng an tih" a ta.
{1:21} Chu thurawn chun lal le a mi lienhai chu a suklawm hle a, Memukan hril ang takin lal chun a thaw a.
{1:22} A lalram sûng po po le biel tinah, a mi chênghai tong le hawrop chita ziekin, pasalin mani insûng sengah thu an nei ding a nih ti lal thupêk chu an thon dar ta chum chum a.
{2:1} Lal lungsen a hung re hnung chun Vashti thilthaw le a chungthua thupêk a'n suo chu a ngaituo neu neu a.
{2:2} Lal siehlaw, a rongbawltuhai chun a kuomah, "Lal ta dingin nunghàk thienglâm le hmèl tha zong kan tih.
{2:3} Biel tina inthoka hung zongtu ding lalin mi ruot sien la, nunghàk hmèl thahai chu Susa khawpuia lal hmeihai siekhawmnaah hung thuoi hai sien, nuhmeihai enkoltu mi tilre Hegai hnuoiah sie ni hai sien, an intuoinâmna ding seng pêk ni raw hai se.
{2:4} Chu zoah lal suklawmtu tak nunghàk chu Vashti aia lalnu ni raw se" an ta. An thurawn chu lal remti zawng tak a na, chuong ang chun a thaw ta nghal a.
{2:5} Susaa lal umna kul sûnga chun Juda mi pakhat, a hming Mordekai a um a, ama chu Benjamin hnama mi Jaira naupa a na, Jaira pa chu Simei a na, Simei pa chu Kisa a nih.
{2:6} Anni sûngkuo chu Babulon lal Nebukadnezzarin sala Juda lal Jekonia a thuoi ruola Jerusalema inthoka sala a thuoi sa ve an nih.
{2:7} Mordekai chun a pate naunu, nunghàk nal le hmèl tha tak el, a hming Hadasa, Esther tia an ko bok chu a umpui a, a nu le pa an thi hnunga a naunu anga a lâk le a keitlei a nih.
{2:8} Lal thuruot ang chun, Esther khom nunghàk tam tak lai Susaa lal hmeihai sie khawmnaa chun nuhmeihai vêngtu mi tilre Hegai enkolna hnuoia um dingin an thuoi ve a.
{2:9} Hegai chun Esther chu fel a ti hle a, ditsak takin a enkol a, fâk ding tha bîk le intuoi namna dinghai chu a pêk nghal a, a rongbawltu dingin lal ina inthokin siehlaw nunghàk pasari a pêk bok a, lal hmeihai umnaa hmun tha taka chun a sie a.
{2:10} Mordekaiin hril lo dinga a'n fùi leiin Esther chun a chi le hnam nina chu tu khom a hril nawh.
{2:11} Esther chu ieng am a chang ti hre dingin ni tin lal hmeihai umna tuolzawla chun Mordekai chu a fe hlak a.
{2:12} Lal Zarzia kuoma nunghàk tu khom thuoi a ni hmain thla sawm le thla hni sûng an chei nam hlak a, thla ruk sûng mura hriekin an zût a, thla ruk dang sûng rimtui le hriek tha chi hrang hrangin an zût nawk a.
{2:13} Lal kuoma an fe ve hun a hung tlung pha, lal hmeihai umnaa inthoka lal ina hawn dinga an dit le an hni taphot chu an pêk hlak a.
{2:14} Zâna chun lal pindanah an thuoi a, a zîngah mi tilre dang Saasgaz vêngna hnuoia um lal nuhmeihai umnaa chun an sie hlak a. Lal suklawmtu le lalin an hming lama a ko nawkhai chauh naw chu lal kuomah kîr nawk ta loin chu taka chun an dam sûngin an um ta hlak a nih.
{2:15} Mordekai pate Abihail naunu, Mordekaiin a naunu dinga a umpui Esther chu lal kuoma a fe ve hun a hung tlung chun, lal hmeihai vêngtu mi tilre Hegaiin a tihai chauh naw chu thil dang ieng khom a thaw nawh. Esther chu a hmu taphot lung tlùk zawng mi a tling a.
{2:16} Chuongchun, Tebet thla, thla sawmna,b Lal Zarzia inlala inthoka kum sarinaa chun Esther chu lal kuoma chun an thuoi a.
{2:17} Nuhmei dang po po nêkin lal chun a hmangai a, nunghàk thienglãm dang po po nêkin a ditsak a, lallukhum a'n khumtir a, Vashti aiin lalnuah a siem ta a.
{2:18} Lal chun a mi lienhai le thoktuhai ta dingin Esther hmingin ruoi ropui tak a the a, a ram pumah umni a'n khâmtir a, lal thaw dàn ding ang hrimin inphal takin a thilhai a sem a.
{2:19} Nunghàk thienglãmhai an ko khawm voi hninaa chun Mordekai chu lal kota chun a'n thung a.
{2:20} Esther chun ama keitleitu Mordekai thu a zawm hlak ang khan a la zawm zing a, a chi le hnam nina chu tu khom a la hril nawh.
{2:21} Chun, lal kot bula Mordekai a'n thung lai chun lal pindan vêngtu laia mi pahnih, Bigthan le Teres hai chu Lal Zarzia chungah an lung a sen a, that tumin an phier rûk a.
{2:22} Chu thu chu Mordekaiin a lo hriet rûk a, Esther a hril a, Esther chun Mordekai hmingin lal kuomah a hril a.
{2:23} Chu thu an hang sui chieng chun thudik ngei a nih ti an hmu suok a, an pahni chun an khai hlum a. Chuong thuhai po po chu lal kuoma um lal chanchin ziekna buah a chuong.
{3:1} Chuong thil hnunga chun Lal Zarzia chun Agag mi, Hamedatha naupa Haman chu a'n kaisângtir a, mi lienhai po po nêka insângah a hlângkai a.
{3:2} Lal thupêk angin, lal ina thoktuhai po po chun Haman chu inzain, kûnin chibai an bùk hlak a. Nisienlakhom, Mordekai chun a hmaah kûnin chibai a bûk nuom nawh.
{3:3} Lal ina thoktuhai po po chun Mordekai kuomah, "Ieng leia lal thupêk i bawsiet am a na?" tiin an indon a.
{3:4} Chuong anga ni tina an hril khom chun a la zawm chuong naw rop leiin Mordekai um dàn chu a ngaimaw le ngaimaw naw fiena dingin Haman chu an hril a, chun Juda mi a ni thu an kuoma Modekaiin a hril khom chu an hril sa bok a.
{3:5} Mordekaiin kûna chibai a bûk nuom naw thu Hamanin a hriet chun a lung a'n ling a.
{3:6} Mordekai chung chauha kut hang thlâk chu hun tawkin a hriet naw a, Juda mi a ni thu an hril bok leiin Lal Zarzia lalram sûnga Juda um po pohai chu sukchimit vong dàn ding a zong a.
{3:7} Lal Zarzia inlala inthoka kum sawm le kum hnina, thla khatna, Nishan thlac chun chèt hun ding ni le thla remchang dapin, aienna dingin thum an vawr an vawr a, thla sawm le thla hnina, Adard thla ni sawm le ni thumah a tla a.
{3:8} Chuongchun, Haman chun Lal Zarzia kuomah, "I ram sûnga biel hrang hranga um dar hnam thenkhat an um a, an dânhai chu hnam danghai dàn leh an inang naw a, lal dân khom an zawm nuom bok naw a, chuong ang mihai inumtir zing chu lal ta dinga thil tha ni naw nih.
{3:9} Lalin rem a ti chun chuong mihai chu sukhlum vong dingin thu insuo sien la, chu thil thawna ding chun lal sum sienaah tangkaruo kilogram nuoithum le sîngli hung pêng ka tih" a ta.
{3:10} Lal chun a suoi namna kutsebi chu a phawi a, Judahai hmelma Agag mi, Hamedatha naupa Haman chu a pêk a.
{3:11} Lal chun Haman kuomah, "Tangka chu nangman kol la, sienkhom chuong mihai chu i nuom ang angin thaw rawh" a ta.
{3:12} Haman chun thla khatna ni sawm le ni thumahe lal lekha ziektuhai chu a ko a, a ram pumpuia biel tin optuhai le anni hnuoia thoktu le rorêltuhai po po kuoma puong dingin, biel tin tong le hawropin Lal Zarzia thusuok chu a'n ziektir a, lal kutsebi chun suoi a nam vong a.
{3:13} Chuongchun, biel tinah mi an intlàntir a, lekha chu an thon dar chum chum a. Chu lekhaa chun Juda mi taphot, upa le naupang, nuhmei le nunauhai khom hlà nei dêr lova thla sawm le pahnina, Adar thla ni sawm le ni thum niaf suom a, that a, ni khat thil thua sukchimit vong ding le Judahai thil neihai po po rok ding ti thu chu a chuong a.
{3:14} A ni tiem nia mihaiin an thaw ding seng thaw thei dinga an inpuocha theina dingin lal thusuok chu hmun tina hnam tin kuomah a kawpi sem dar ding ti a ni bok a.
{3:15} Lal thupêk angin, a'n rang thei ang taka thusuok chu puong dar dingin tlangvàl ngal hrâthai chu an intlântir a, Susaa lal umna kula chun an puong bok a. Chu zoah lal le Haman chu zu dawn dingin an inthung a, Susa khawpui ruok chu namên loin a chi-ai a.
{4:1} Mordekaiin chuong thilhai po po a hriet chun a puon a pot thlêr a, saiip a sil a, pilvut a'n bur khum a, inring tak le lung na taka tapin kotthlèr a fang a.
{4:2} Saiip sil puma lal tuol inhuonna sung lût chu phal a ni si naw leiin a kot bul chen chun a fe a.
{4:3} Lal thupêk a tlungna taphotah Judahai chu lungngaiin an kûr a, bu ngheiin an tap inrûm a, a thenin saiip an sil a, pilvut lai an intàl a.
{4:4} Mordekai chanchin chu a siehlaw nunghàkhai le pindan vêngtu mi tilrehai chun Esther chu an hril a, nasa takin a lungngai a. A saiip sil lai chu hlippêk a, thuomhnaw inhâktir dingin silfên leh mi a tir a, sienkhom a lo lâk nuom naw a.
{4:5} Chu phing leh Esther chun lal pindan vêngtu pakhat, ama vêngtu dinga ruot, mi tilre Hathak chu a ko a, ieng leia lungngai am a na ti thil chinchang indon chieng dingin Mordekai kuoma chun a tir a.
{4:6} Lal in kot tuolzawl lien taka chun Hathak chun Modekai chu a va hmu a.
{4:7} Mordekai chun a chunga thil tlunghai le Judahai po po suksietna dinga Hamanin lal sum ina tangkaruo pêk a tiem zâthai khom chu a hril vong a.
{4:8} Esther inentir dingin, Susaa an puong dar Judahai sukchimit vongna dinga lal thusuok kawpi chu Mordekai chun a lo pêk a; chun, a kuomah thil chinchang hril fie ding le a mihai ta dinga zàngàina hnipêk dinga lal kuoma fe dinga Esther chu ngen dingin thu a'n cha bok a.
{4:9} Hathak chun Modekai thu inchahai chu Esther kuomah a hril vong a.
{4:10} Esther chun Mordekai kuoma hril ding thu a lo incha a:
{4:11} "Lalin a ko ni loa lal pindan rila nuhmei amanih pasal amanih mi tu khom an lût chun that an ni ngei ding a nih ti dàn um chu biel tina ram optuhai le mipuihai hriet seng a nih. Lalin a rangkachak hmol anni tienga a lekhai ruok chu sukhlum an ni naw chauh a nih. Lalin a mi kona kha ni sawmthum zet a ni tah" tiin.
{4:12} Esther thucha chu Mordekai kuomah an va hril a.
{4:13} Mordekai chun Esther kuomah mi a tir nawk nghal a, "Lal inah i um lei elin Juda mihai po po pumpel thei lo chu pumpel thei bîk dingin inring naw rawh.
{4:14} Hieng ang huna hin i to zing a ni chun, Judahai himna le sansuokna chu hmun danga inthokin a hung a ni khomin, nang le i pa sûnghai chu bohmang tho an tih. Lalnu ngîrhmun i lo chel hi hieng huna ding hin a ni naw am a ni?" tiin thu a'n cha a.
{4:15} Esther chun Mordekai kuomah mi a tir nawk a,
{4:16} "Fe la, Susaa Judahai po po ko khawm la, ka ta dingin bu lo nghei unla, ni thum le zân thum sûng chu sûn le zân ieng khom fain dawn naw unla, kei le ka nunghàkhai khomin lo nghei vêng kan tih. Chuong anga ei thaw hnung chun, dânin phal naw sienkhom lal kuomah lût ka ta, ka bohmang leh ka bohmang ni raw se" tiin thu an cha a.
{4:17} Mordekai chu a fe a, Esther thu incha ang tak chun iengkim a thaw a.
{5:1} Ni thum hnunga chun Esther chun lalnu thuom inbelin lal inthungna pindan kotkhâr zawna um lal in sûnga chun a lût a, lal chu a lalthungphaah kotkhâr tieng nghain a'n thung a.
{5:2} Lal pindan tuol sûnga lalnu Esther ngîr lai chu a hmu a, a, a lawm lût a, ama tieng chun a rangkachak hmol chu a lek a, Esther chun a va hnai a, a hmor chu a tawk a.
{5:3} Lal chun Esther kuomah, "Lalnu Esther, ieng am i dit a? Ka ram zâtve hiel khom pêng ka ti che" a ta.
{5:4} Esther chun, "Lalin tha a ti zawng a ni chun, voisuna lal ta dinga ruoi ka buotsai hi kîl dingin lal le Haman mi hungpêk hràm raw hai se" a ta.
{5:5} Lal chun a siehlawhai kuomah, "Esther fielna ang chun Haman chu ruoi kîl dingin hang ko vat ro" a ta. Chuongchun, lal le Haman chu Esther ruoi buotsai chu kîl dingin an fe a.
{5:6} Uoiin an dawn lai chun lalin Esther kuomah, "Iem a na i thil hni chu le? Pêk ni ngei i tih. Ka ram zâtve hiel khom pêk nîng i tih" a ta.
{5:7} Esther chun, "Hi hi lungril taka ka hni chu a nih:
{5:8} lalin ditsak tlâkah a mi ngai a, ka thil hni chu lalin pêk a remti zawng a ni chun, lal le Haman ta dinga zînga ruoi ka buotsai chu mi hung kìl pêk nawk hrâm raw hai se. Chu pha chun lal thil mi'n don chu iengkim hril ka tih" a ta.
{5:9} Chu ni chun Haman chu hlim takin a suok a. Sienkhom, lal in kota ngîr khom ngîr ve lo le che chàng loa lo inthung Mordekai a hmu chun a lung a chok a.
{5:10} Amiruokchu, Haman chu a'n sùm hràm hrâm a, in tieng a'n lawi a, a ruolhai le a nuhmei Zeres chu a'n kotir nghal a.
{5:11} Haman chun a hausakzie hai, nau a hauzie hai, lalin chawimawina a pêkzie hai le a hnuoia thoktuhai po po chunga a'n kaisângtirzie hai chu uong takin a hril tawl a.
{5:12} Hril zom peiin, "Chu chauh chu an le! Lalnu Estherin lal ta dinga ruoi a buotsai kîl dinga mi dang a fiel sa chu keima chauh ka nih. Zînga khom hin lal leh ruoi kil dingin a mi fiel nawk a nih.
{5:13} Nisienlakhom, lal in kota inthung, Juda pa Mordekai saw ka hmu sûng chun hieng thil po po hin a mi suklungawi zo nawh" a ta.
{5:14} A nuhmei Zeres le a ruolhai po po chun a kuomah, "Chuong a ni leh khâihlumna ding meter sawmhni pahni le a chenvea insâng siem la, zîngah zîng tieng lal kuomah Mordekai chu inkhâihlumtir dingin va hni rawh. Chu hnungah zânbu kîl dingin lal leh fe la, hlim takin um rawh," an ta. An thil rot chun Haman chu a suklawm a, khâihlumna ding chu a'n siemtir ta a.
{6:1} Chu zân chun lal chu a in thei naw leiin lal chanchin ziekna bu hung la dingin thu a pêk a, a hmaa chun an tiem a.
{6:2} Kotkhâr vêngtu pahnih, Bigthana le Teres haiin Lal Zarzia that tuma an phier thu Mordekaiin lal kuoma a'n hriettir thu chu an hang hmu suok a.
{6:3} Lal chun, "Hi thil lei hin Mordekaiin chawimawina le kaisângna ieng am a dong a?" a ta, lal rongbawltuhai chun, "Ieng khom thawpêk a ni nawh" an ta.
{6:4} Lal chun, "Tu am a na, kot puoa um saw?" a ta. Chuong lai tak chun Haman chu khâihlumna a siema Mordekai khai hlum phalna chu lal hni dinga a pindan kota hung a nih.
{6:5} A siehlawhai chun, "Kot puoa ngîr saw Haman a nih" an ta, lal chun "Hung inlûttir ro" a ta.
{6:6} Haman a hung lût chun lalin, "Lalin chawimawi a nuom mi chu ieng am thawpêk inla tha'ng a ta?" a ta. Haman chun, "Keima nêka lalin a chawimawi nuom chu tu am an um ding a na?" a ti lungril a.
{6:7} Chuongchun, lal kuomah, "Lalin a chawimawi nuom chu hieng ang hin thaw sien a tha ka ring:
{6:8} lal inbel hlak lal thuom hai, a chuongna hlak sakor hai, lalin a khum hlak lallukhum hai hung lapêk hai sien,
{6:9} lalin a chawimawi nuom inthuomna ding lal silfên le sakor chu lal hnuoia mi lienhai laia a lu lok tak kuomah inhlân ni sien, chawimawi ding chu inthuomtirin, sakor chungah inchuongtir sien, sakor chu keiin kotthlêr fangpui sien, 'Lalin a chawimawi nuom chunga chun hieng ang hin thaw a ni hlak'tiin puong pei raw se" a ta.
{6:10} Lal chun Haman kuomah, "I hril ang chun lal puon le sakor chu va la vat la, lal in lûtna kot bula inthung, Juda mi Mordekai chunga chun va thaw rawh. I hrilhai po po kha thaw thelh nei dêr naw rawh" a ta.
{6:11} Chuongchun, Haman chun lal puon chu a lâk a, sakor chu a kei a, Mordekai chu a'n thuomtir a, sakor chungah a'n chuongtir a, khawpui kotthlêra chun a hmaa fein sakor chu a kei a, "Lalin a chawimawi nuom chunga chun hieng ang hin thaw a ni hlak" tiin a puong pei a.
{6:12} Chu hnunga chun Mordekai chu lal in kota chun a hung kîr nawk a, Haman ruok chu hmaimawk taka lu inkhumin, inhmaw takin a in tieng a'n lawi ve thung a.
{6:13} Hamanin a nuhmei le a ruolhai kuomah a thil tuok a hril chun, "Sukhmaimawk tuma i bei Mordekai hi Juda mi a ni tlat a, i phierna hi hlawtling ngai naw ti nih. I kal zing chun sietpui i tih" an ta.
{6:14} Chuonga an la tong zing lai chun lal pindan vêngtu mi tilrehai chu an hung tlung a, lalnu buotsai ruoi kîl dingin Haman chu an thuoi ta nghal a.
{7:1} Chuongchun, lal le Haman chu Lalnu Esther ruoi buotsai chu kîl dingin an fe a.
{7:2} Ni hninaa uoiin an dawn lai chun lalin Esther kuomah, "Lalnu Esther, iem a na i dit chu? Pêk ni ngei i tih. Ram zâtve hiel khom pêk nîng i tih" a ti nawk a.
{7:3} Esther chun, "Lal mit ka tlung a, lal remti zawng a ni chun, ka hringna le ka mihai hringna mi hlàpêk hràm dingin ka hni che a nih.
{7:4} Kei le ka chipuihai chu that a, suom a, sukbohmang vong dinga zor hmang kan ni ta a. A nuhmei a pasalin bawia zor hmang vong ding ti ringot ni inlang chu, lal meu hang sukbuoina tham a tling naw leiin, ieng khom hril naw ning" a ta.
{7:5} Lal Zarzia chun, "Chuong ang thil chu tuin am a thaw ding a na? Chuong ang thil thaw ngamtu chu khaw lai mi am a na?" a ta.
{7:6} Esther chun, "Mi dotu le hmèlmatu chu hi mi rilo Haman hi a nih" a ta. Chuongchun, lalnu le lalpa hmaa chun Haman chu tiin a hmèl a dâng a.
{7:7} A uoiin dawn lai chu mâksanin lal chu lungsen takin a tho a, lal huonah a lût a. Haman chun a chungah lalin thil tha lo thaw a tum nia a hriet leiin lalnu Esther kuoma chun a hringna hlàpêk dingin a ngên a.
{7:8} Huona inthoka ruoi kîlna pindana lal a hung kîr lai chun Haman beidong chu Esther inthungna thungpha chunga chun a tlu a. "Hi lal ina ka bula lalnu a um lai zing khom hin suol lui a tum a ni hiel awm de!" a ti nghur a. Chuonga lal a tong phing leh Haman hmai chu an inkhum a.
{7:9} Lal pindan vêngtu mi tilrehai laia pakhat, lal rongbawltu Harbona chun, "Ngai ta u, lal ta dinga thu tha hriltu Mordekai khàihlumna dingin Hamanin a inah meter sawmhni pahni le a chenvea insâng inkhàihlumna a siem sa diem a um" a ta. Lal chun, "Chu taka chun ama hi khai hlum ro" a ta.
{7:10} Chuongchun, Mordekai khàihlumna dinga a buotsaia chun Haman chu an khai hlum a, lal lungsen chu a hung dei ta a.
{8:1} Chu ni chun Judahai hmèlma Haman in chu Lal Zarzia chun lalnu Esther a pêk a. Chun, Mordekai chu lal hmaah a hung a, Esther chun sûng khat an ni thu chu a lo hril ta a.
{8:2} Lal chun Haman kuta inthoka a lâkpêk, lal suoi namna kutsebi chu a phawi a, Mordekai a pêk a. Esther chun Mordekai chu Haman in le lo chunga hotuah a sie a.
{8:3} Chun, Esther chu mitthli tla puma lal ke bula bokin, Judahai laka thil tha lo Agag mi Hamanin a lo remruot chu sukbo dingin lal kuoma chun a ngên a.
{8:4} Lal chun a rangkachak hmol chu Esther tieng chun a lek phei a, Esther chu a tho a, lal hmaa chun a ngîr a.
{8:5} Lal kuoma chun, "Lalin tha a ti zawng a ni a, a mit ka tlung a, ka chungah a lung a awi chun, Agag mi Hamedatha naupa Haman remruota Judahai suksietna dinga lekha, lal rama biel po poa thon dara um chu thaw ta lo dinga hrilna lekha ziek ni thei sien ti ka ngèn a nih.
{8:6} Ka chipuihai chunga sietna hung tlung ka hmu chu iengtin am tuor zo lul ka ta? Ka sûngkuohai sukmanga an um chu iengtin am ka tuor zo ding?" a ta.
{8:7} Lal Zarzia chun Lalnu Esther le Juda mi Mordekai kuomah, "Hamanin Judahai chungah kut a thlâk leiin Haman in le lo chu Esther kuomah ka pêk a, ama khom ka'n khàihlumtir ta a.
{8:8} Judahai kuoma lal hminga thon ding i dit dàn ang takin ziek la, lal suoi namin char rawh. Lal hminga ziek le lal kutsebia suoi nam le char ta chu sukdanglam thei a ni nawh" a ta.
{8:9} Chuongchun, chu ni lâ là, thla thumna, Sivan thla, ni sawmhni le pathumnaa chun lal lekha ziektuhai chu Mordekai chun a ko a, a thupêk ang chun Judahai kuoma dâm, hotuhai kuoma dâm, India rama inthoka Ethiopia ram chena biel hrang hrang za le sawmhni le pasaria ram optuhai le mi lienhai kuoma thon ding ram bung tina chênghai tong le hawropin lekha an buotsai a.
{8:10} Chu lekha chu Lal Zarzia hminga ziek a ni a, lal kutsebi suoi an nam a, lekha chu sakor an inphurtir a, ama vai ngat sakor lien le hrât chi chunga chuongin an tlànpui a.
{8:11} Chu lekhaa chun lal chun khaw tina um Juda mihai chu pungkhawma lo invêng him dingin a ti a. Khaw lai rama mi khom anni bei dinga hung inthok taphot chu lo bei lèt a, nu le nauhai khom suom a, an thil neihai rok a phalpêk a.
{8:12} Lal Zarzia lalrama ram bung po po sûngah chu thupêk chu Judahai that ni dinga ruot, thla sawm le thla hnina, Adar thla, ni sawm le ni thumna nia hmang ding a nih.
{8:13} Chu nia hmèlmahai chunga phuba an lâk theina dinga inpei sa diema Judahai chu an lo um theina dingin ram bung tina chun thon dar a, mi po po kuoma puong dinga ti a nih.
{8:14} Chuongchun, lal thupêk angin, lal dâk thaktuhai chun lal sakor lien le hrât chiah chuongin inhmaw takin an tlànpui a. Susa kul sûnga khom lal thupêk chu an puong dar a.
{8:15} Mordekai chun lal thuom, a dumpawl le a vâr inbelin, rangkachak lallukhum ropui tak a khum a, pat zâi inhmia khawng korfuol senduk hâkin lal ina inthok chun a hung suok a, Susa khawpuia mihai chun hlim takin lawmna an siem a.
{8:16} Judahai ta ding chun hlimna le lawmna ni, chawimawia an um ni, ni hlimum a nih.
{8:17} Lal thupêk a tlungna ram bung le khawpuia um Juda mi taphot chun hlim takin lawmna ruoi an the a, umni an khâm a. Chuong ramhaia mi tam tak chu Juda-ah an inlet pha a, Judahai tìna chun a man tawl si a.
{9:1} Judahai chunga lal thupêkhai sukpuitling ni dinga ruot, thla sawm le thla hnina, Adar thla, ni sawm le ni thumna ni chu a hung tlung a. Chu ni chun an hmèlmahaiin Judahai chu rawt chimit vong an inbeisei a, sienkhom a letling daiin thil a hung inher ta lem a.
{9:2} Lal Zarzia ram bung hrang hranga chêng Judahai chu anni chunga kut thlâk theitu laka invêng him dingin khawpuia hai chun an tlân khawm a, tu khom a ngam an um naw a, mi po poin an tì ta lem a.
{9:3} Ram bung tina mi lien hai, ram optu hai le thoktuhai chun Mordekai chu an ti leiin Judahai chu an thangpui a.
{9:4} Mordekai chu lal ina chun ngîrhmun insâng taka hlângkai a ni leiin ram bung tinah a hming a'n thang a, a hung ropui ta deu deu a.
{9:5} Ni ruot ni a hung tlung chun Judahai chu an nuom ang angin an che a, an hmèlmahai chu kawlhnâmin an sàm a, an that a, an sukbohmang a.
{9:6} Susa kul sûnga ringot khom mi zanga an that a.
{9:7} Anni hmèlmatu an thathai lai chun Parsandatha hai, Dalfon hai, Aspatha hai,
{9:8} Poratha hai, Adalia hai, Aridatha hai,
{9:9} Parmasta hai, Arisai hai, Aridai hai, Vaizatha hai le
{9:10} Hamedatha naupa Haman naupahai sawm an thang sa a, sienkhom râllâk sum ruok chu an lâk nawh.
{9:11} Chu ni zân tieng chun Susa kul sûnga mi an that zât chu lal kuomah an hril a.
{9:12} Lal chun Lalnu Esther a ko a, "Judahaiin Susa kula ringot khom mi zanga an that a, Haman naupahai sawm an that vong bok a. Hi hmuna hman chuong ang a ni chun, ram bung hrang hranga lem chu an chêt nasat dàn ding chu hril loa hmâng a nih. Tu hin dit dang i nei chun mi hni rawh, pêng ka ti che. I hni taphot chu pêk nîng a tih" a ta.
{9:13} Esther chun, "Lalin rem a ti chun, Susaa Judahai hin voi suna ang bok hin a zîngah la thaw hai sien la, Haman naupa sawmhai ruong chu khàihlumnaa chun khài kàng ni sien" a ta.
{9:14} Lal chun chuong ang taka thaw dingin thupêk a'n suo a, Haman naupa sawmhai chu an khài kàng a.
{9:15} Chun, Adar thla ni sawm le ni lia chun Susaa Judahai chu an pung khawm nawk a, an hmèlmahai mi zathum an that bel a, râllâk sum ruok chu an lâk nawh.
{9:16} A ram sûnga Judahai po po khom chu an pung khawm a, insanhim dingin thang an khaw a, an hmèlmahai chu mi sîngsari le sângnga an that a, sienkhom râllâk sum ruok chu an lâk nawh.
{9:17} Chuong ang chun a ram pumpuiah Adar thla ni sawm le ni thuma chun an thaw a, a zinga chun hnèna lawmin hlim takin ruoi an the a.
{9:18} Susaa mihai ruok chun a ni hninaa chun an hmèlmahai chu an la that a, a ni thumnaa chun an chawl a, lawmna ruoi an siem a.
{9:19} Chu lei chun, thingtlâng khuoa um Judahai chun hi ni hni sûng hin hlim taka ruoi thein umni an khâm a, fâk ding inpêk tonna niah an hung hmang ta pei a nih.
{9:20} Chuong ang thil tlunghai chu Mordekai chun a ziek thlâk a, Lal Zarzia lalram bung tina a hla le hnaia um Juda mihai kuoma chun a thon dar a,
{9:21} hi ni hnihai hi kum tina inser hlak dingin thu a'n cha a.
{9:22} Hieng ni hnihai hi an hmèlmahai laka râlmuonga an hung um tàk ni, an lungngaina chu lawmnaah inchang a, an tapna chu innuinaa a hung inchang ni a ni leiin, hlim taka ruoihai the a, mi retheihai kuoma thilpêk nia hmang dingin thu a pèk a nih.
{9:23} Chuongchun, an lo thaw tan tah ang le Mordekaiin lekhathona a hril ang chun kum tina inser zom pei dingin Judahai chun an remti a.
{9:24} Judahai hmèlma Agag mi Hamedatha naupa Haman chun Judahai chu a sukbohmang hun ding ni le thla remchàng zongin thum a vawr a, chu thum vawra aisan chu 'purim' an tih.
{9:25} Amiruokchu, a thil phierrûk chu lalin a hung hriet phing leh lal chun thupêk letling insuoin, Judahai chunga a thil phierrûk chu Haman chungah a'n tlâktir a, ama le a nauhai chu thingah an khài ta lem a.
{9:26} An chunga thil tlung lei le Mordekai lekha insuo lei chun chu kût chu Purim, Aien Kût an hung ti tah a nih.
{9:27} Anni le an thlahai pei khomin, Mordekai lekha insuo angin, hi ni hnihai hi kum tin a ram pumah umni khâma a hun taka mathei loa inser zie dingin Judahai chun an intiem a.
{9:28} A ram sûng biel tin le khaw tina sûngkuo tinin hi ni hi hre zinga inserin, an thlahai le an suon la hung um peihai kuoma khom an inhlàn sawng pei ding a nih. Hieng nihai hi tawp loin Judahaiin an inser ding a na, an thlahai khomin hieng nia an chunga thil tlunghai chu an theinghil ngai ding a ni nawh.
{9:29} Chuongchun, Abihail naunu Lalnu Esther le Juda mi Mordekai hai inkop chun lekha an thon bok a, chu taka chun Lalnu Esther-in Aien Kût hmang dàn ding thua Mordekai thupêk chu a namnghet a.
{9:30} Chu bâka chun, Lal Zarzia lalram ram bung za le sawmhni le pasaria Juda mi chênghai po po kuomah him tak le thlamuong taka an um an ditpuina thu lekha an thon bok a.
{9:31} Hieng lekhahai hin Juda mi Mordekai le Lalnu Esther thupêk anga kum tina a hun taka Aien Kût chu hmang ding a ni thu a namnghet a. Mipuiin anni ta ding le an thlahai ta dinga bu ngheia sunna ni an lo ruot ang bokin hi kût hi inser dinga mipuiin an lo ruot a nih.
{9:32} Aien Kût hmang dàn ding chungchâng thu chu Esther thupêk insuoin a namnghet a, chu chu lekhabua ziek a nih.
{10:1} Lal Zarzia chun a lalram pumpuia mihai le tuifinriet kama umhai khom sie a'n chawitir a.
{10:2} A thilthawtheizie le a thilthaw ropuihai po po le Mordekai ropuizie chu kimchang takin Media le Persia lalhai inlal lai chanchin inziekna lekhabuah a chuong.
{10:3} Juda mi Mordekai chu Lal Zarzia dottu a na, Judahai laia an mi ngaisàng, a chipuihai ta dinga thil tha thawtu le a hnam chanpuihai po po thatna ding hrilpui hlaktu a nih.
