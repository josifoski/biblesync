{1:1} Pathien le Lalpa Isu Krista siehlaw Jakob chun hnam sawm le pahnih khawvela inpêm darhai chu chibai ka bûk.
{1:2} Ka unauhai, fiena tinrêng in tuok pha leh lawmum vongah ngai ro,
{1:3} in ringna fiena chun nangniah tuorselna a siem ti in hriet si a.
{1:4} In tuorselna chun matheiloa sukpuitling le sukfamkimin, ieng khom bàksam nei loin siem a ti cheu.
{1:5} Nangni lai tu khomin varna a tlasam chun hal lo le inro loa mi po po kuoma pe hlaktu Pathien kuomah hni sien, pèkin um a tih.
{1:6} Amiruokchu, ringna neiin, ringhlá dèr loin hni raw se; ringhlàtu chu thliin tuipui a mût fawn le tawm lèng ang hi a ni si a.
{1:7} Chuong ang mi chun Lalpaa inthokin ieng khom hmu inring naw raw se;
{1:8} ama chu lungril phîr nei a na, a thilthaw taphota mi nghet lo a nih.
{1:9} Unau rethei tak chu ngirhmun insânga hlängkäi a ni leiin lawm raw se.
{1:10} Mi hausa khom suktlawma a um leiin lawm bok raw se, ama chu hlo pâr anga ral el ding a ni si a.
{1:11} Nisa intal ruiin a hung suok a, hlo chu a em vuoi a, a pâr chu a til a, a mawina a chuoi el hlak. Chuong ang bokin mi hausa khom sum a buoipui zing laiin bohmang a tih.
{1:12} Fiena tuoka ngîr nghet tlattu chu a hamtha, fiena a tuor muolsuo pha Lalpan ama hmangaituhai pèk a tiem, hringna lallukhum chu a chang ding a ni si a.
{1:13} Tu khomin thlêmna a tuokin, "Pathienin a mi thlêm" ti naw raw se. Pathien chu suol thlêm ruol a ni nawh, ama khomin mi a thlêm ngai bok nawh.
{1:14} Mi tin hi mani chàkna suola thlèm an ni seng lem a, chu châkna suol chun mi a hîp a, a zawr hmang hlak.
{1:15} Chu châkna chun tê a pâi a, suol a hring a, suol chu a puitling pha thìna a'n tlun hlak.
{1:16} Ka unau dittakhai, hlèmin um naw ro.
{1:17} Thilpêk tha le famkim taphot chu chung tienga var po po Paa inthoka suok vong a ni a, ama chu hlimthla anga danglam thei a ni nawh.
{1:18} A tum chu sukpuitling dingin, a thilsiemhai laia ra hmasa ni dingin thutakah a mi hring a nih.
{1:19} Ka unau dittakhai, hieng hi hre ro. Mi tinin a hril tieng inchù loin ngaithlâk tieng uor inla, lung suk-uoi raw se;
{1:20} mihriem lungsenna hin Pathienin nun fel nei dinga a mi ditna chu a dâl hlak si a.
{1:21} Chuleiin, nangni laia tuollêng nun tirdakum chi tin le suol tinrêng chu pei hmangin, nangnia tua um thû kha thuhnuoirol takin pom ro, chu chun a sandam thei chêu a nih.
{1:22} Thu ngàithlâk ringot thawa mani inhlèm loin, a taka thilthawa zawmtu ni tum seng ro.
{1:23} Tu khom, thu ngaithlatu nia zawm si lo chu, darthlalanga mani hmèl inentu ang a nih.
{1:24} Ngun takin a'n en a, a fe hmang a, ieng ang hmèl am a put ti a theinghil nawk nghàl el si.
{1:25} Amiruokchu, tu khom dàn famkim, a mi sukzalentu chu bi ngun a, chuong anga thaw rop a, a thu hriethai chu theinghil el loa thilthaw ngèia zawmtu chu, a thilthaw taphotah hmûingìl a tih.
{1:26} Tu khom sakhaw mi tak nia inngaia a lei vêng hnê si lo chu, mani inhlèmtu a ni a, a sakhuo chu hmangna bo a nih.
{1:27} Pathien mit hmua sakhaw biek dàn thienghlim le suol thang lo chu hi hi a nih: fahra le hmeithaihai an beidong lai kan a, khawvel tirdakum kai loa invong that hi.
{2:1} Ka unauhai, ei Lalpa ropui tak Isu Krista ringtu ei ni leiin thlei bîk nei naw ro.
{2:2} In inkhawmah rangkachak kutsebi bun, thuom mawi taka inchei hung lût sien la, chun, mi rethei, zakuo top tak hàk hung lût bok sien la,
{2:3} zakuo tha hàk chu lo ngaisaka, "Nang chu thungna thaa hin inthung rawh" ti a, mi rethei kuoma chun, "Nang chu saw taka son ngîr rawh" amanih, "Ka ke bul tuonga hin inthung rawh" amanih in ti si chun,
{2:4} thlei bîk nei a, ngaituona suol putin ro in rêl an naw ding maw?
{2:5} Ka unau dittakhai, ngaithla ro, khawvel ngaia mi retheihai hi ringnaa hausa ding le ama hmangaituhai kuoma a ram tiem chang dinga Pathienin a thlang an ni naw maw?
{2:6} Nangni ruok chun mi retheihai hi in hmusit si a. Mi hausahai hi nangni hnuoisietu le rorêlna ina hnûk lùt hlaktu chêu an ni naw maw?
{2:7} Ama hming ditum tak in put chu hrilsetu an ni naw maw?
{2:8} "Nangma i'n hmangai angin i vênghai i hmangai ding a nih" ti Lekha Thua chuong, Dân poimaw tak hi in zawm chun in thaw tha;
{2:9} thlei bik in nei ruok chun suol in thaw a na, Dàn bawsetu in nih.
{2:10} Tu khomin dàn po po laia pakhat chauh khom a bawsiet chun a rêngin a bawsiet a nih.
{2:11} "Ui re naw rawh" titu chun " Tuol that naw rawh" a ti bok si a; uire naw la khom tuol i that si chun Dàn i bawsiet tho tho a nih.
{2:12} Chuongchun mi sukzalentu Dàn chu hmanga rèlpêk ding ei nizie chu hre zingin thu hril hlak unla, thil thaw bok ro.
{2:13} Zangaina thang loa thil thawtu chu zangaina thang loa a chungthu rèlpêk nîng a tih. Zangaina chu rorêlna chunga lëng a nih.
{2:14} Ka unauhai, miin "Ringna ka nei" ti sien la, a thilthawah suklang bok si naw sien, iem a tangkai a? Chuong ang ringna chun sandam thei a tim?
{2:15} Unaupa amanih farnu amanih saruok le phingtâmin um sien la,
{2:16} nangni laia tuin amanih "Thlamuong takin fe la, lum tak le khop takin um rawh" ti sien la, a taksa ta dinga mamaw a pêk si naw chun ieng am a tangkai a?
{2:17} Chuong ang bokin, thilthaw thang lo chun ringna ringot chu thil thi a nih.
{2:18} "A thenin an ring a, a thenin thil an thaw a ni el annawm" tia thang an um el thei. An leh, thilthawa suklang si loa ringna i nei thei dàn chu mi'n entir la, keiin ringna ka nei a nih ti ka thilthawin inentir ka ti che.
{2:19} Pathien pakhat chauh a um ti i ring maw? I thaw tha ie, ramhuoihai khomin chu chu an ring a, an inthin hlak an sonnaw.
{2:20} Mi invêt, ringna hi thilthaw thang lo chun ieng khom a ni nawh ti i hriet fie nuom maw?
{2:21} Ei thlatu Abrahamin maichàma a naupa Isak a'n hlân khan, a thilthaw leia mi fela ngai a ni naw am a ni?
{2:22} A ringna le a thilthaw chu an thang kop a, a thilthaw chun a ringna chu a sukfamkim tah ti i hriet.
{2:23} Pathien Lekha thu, "Abrahamin Pathien a ring a, a ringna chu a felnaa ruot a nih" ti chu a hung tlung kim a, Pathien ruolpaa inbûk a hung ni tah a nih.
{2:24} A ringna lei chauh ni loin, a thilthaw leiin miin thiem a chang ti in hriet tah.
{2:25} Chuong ang chun nawchizor Rahabi khom khan enthlatuhai kha a lo lawm a, lampui dangah a'n kîrtir a, a thilthaw lei khan thiem a chang a ni naw am a ni?
{2:26} Taksa hi thlarau thang naw chun mithi a ni angin, ringna khom thilthaw thang lo chun thil thi a nih.
{3:1} Ka unauhai, nangni lai mi tam rak lo chauh zirtirtu hung ni ro, zirtirtuhai hi mi danghai nèka khir lem daia ro rèlpêk kan la ni ding ti in hriet si a.
{3:2} Ei rêngin thaw suol chàng ei nei seng. Tu khom thu hril suol ngai dèr lo chu mi puitling a na, chuong ang mi chun a taksa pum khom a thunun hlak.
{3:3} Sakor bauah thîrbar ei inbùk chun an taksa pum khom nuom nuomin ei kei her thei a.
{3:4} Thli na takin long lien a nuoi lèng lai khom, a long herna chikte chun a khaltuin a nuomna tieng tieng a'n fètir thei a nih.
{3:5} Chuong ang bokin, lei hi taksaa pêng chikte a nia chu uong thei tak a nih. Mei si hlekin rampui a kàng dur dur thei dàn dàm hi ngaituo ro.
{3:6} Lei khom hi mei a na, taksa pêng laia thang, rîtlona hlawm a na, taksa pumpui a sukporche a, hremhmun meia hringnun tawlailir hlieu zingtu a nih.
{3:7} Sa tinrêng, va tinrêng, boka invak chi tinrêng, tuipuia chêng thilhring tinrêng hai hi vài ngam thei an ni a, mihriemin an vài ngam hlak.
{3:8} Lei ruok hi chu tu khomin an khawi ngam thei nawh; suol um tok tok thei lo le thina tûra sip a nih.
{3:9} Leiin ei Pa, Lalpa chu ei inpàk a, ei mihriempui, Pathien angpuia siemhai chu tongsie ei inphur bok a.
{3:10} Bàu pakhata inthokin inpâkna le tongsie ei phù suok hlak. Ka unauhai, chuong ang ding chu a ni nawh.
{3:11} Tui hnâr pakhata inthokin tui inhnik le inhnik lo a suok hlak am a ni?
{3:12} Ka unauhai, theichang kungah oliv a ra hlak am a ni? Grêp kùngah theichang a ra hlak am ? Chuong ang bokin chi khura inthokin fiertui thieng a suok ngai nawh.
{3:13} Nangni lai varna le hriet thiemna nei an um am? Chèt dàn mawi le varnaa inthoka suok thuhnuoirolna neiin, thil tha thawin inlangtir raw se.
{3:14} In lungrilah thîkna kha tak le mani hmasielna in nei chun, chu chu uongpui naw unla, thutak hnawl naw ro.
{3:15} Chuong ang 'varna' chu chung tienga inthoka suok ni loin ramhuoia inthoka suok a ni lem a, a khawvel a, a thlarau bok nawh.
{3:16} Thîkna le mani hmasielna a umna hmuna chun buoina le suolna chi tinrêng a um hlak.
{3:17} Chung tienga inthoka varna hung suok chu a hmasa takin a fîm inthieng a, a dotah inremna a zong a, mi hmákhuo a ngài a, thu a awi a, zangaina le ra thain a sip a, thlier bîk a nei naw a, a lêmder bok nawh.
{3:18} Remna siemtuhaiin inremna chi an tù chu felnain a pâr suok hlak.
{4:1} Nangni laia insêl inhalna hi khaw laia inthoka hung suok am a na? Nangni sûnga châkna thil insuol zinga inthoka hung suok an naw maw ?
{4:2} Thil dit in nei a, in nei thei si naw a, tuol in that pha a. Thil in inhnar a, in nei thei si naw a, inhalin in indo pha a. In nei nawna san chu Pathien in hni naw lei a nih.
{4:3} In hni khomin in hmu nawh, in hnìna san a'n dik naw a, mani inhoitirnaa hmang dingin in hni hlak.
{4:4} Uirehai, khawvel ruol tha ni hi Pathien hmêlma nìna a nih ti in hriet naw am a ni? Khawvel ruol tha ni nuom taphot chun Pathien hmêlmaah an insiem a nih.
{4:5} Einia a thlarau a sie hi a thîkthu a sie ti Pathien lekha thua a hril hi a hril mei mei in sawn am a ni?
{4:6} Sienkhom, zangaina nasa lema vùr ei ni hi. Pathien Lekha thuah,"Pathienin mi chapohai a dodàl a,Inngaitlawmhai a lunginsiet hlak"ti a ni kha.
{4:7} Chuleiin, Pathien kutah intuklût unla, Diebol ruok chu dodâl ro, chuongchun tlânsan a ti chêu.
{4:8} Pathien hnai ro, ama khomin hnai a ti chêu. Mi suolhai, in kut sawp fai unla; lêmderhai, in lungril sukthienghlim ro.
{4:9} Beidong unla, lungngai unla, tap ro; in innui ri chu lungngainain inchang sien la, in hlimna chu ngûinaah inchang raw se.
{4:10} Lalpa hmaah inngaitlawm unla, chuongchun chawisâng a ti cheu.
{4:11} Unauhai, inhrilse tuo naw ro. Tu khom a unau soisel amanih dem amanih chun Dàn a hrilsiet a, a soisel a nih. Dân i soisel chun Dân zawmtu i ni naw a, rorêltu i ni lem.
{4:12} Dàn petu le Rorêltu pakhat chauh a um- sandam theia sukboral theitu chu. Sienkhom, nang tu am i ni a mani khuo le vênghai chungthu rêltu chu?
{4:13} Ngaithla ro, nangni, "Voisun amanih zîng amanih, chu khuoa chun fèng ei ta, chu taka chun kum khat va sumdawng ei ta, sum tam tak lam ei tih" tituhai,
{4:14} zînga chun in hringna ieng tin am a um ding ti in hriet si nawh. In hringna chu iem a na? Sûm sawt naw te hung inlanga bo nawk el ang chauh a ni si a.
{4:15} "Lalpan rem a ti chun dam ei ta, chu chu kha kha thawng ei tih" in ti lem ding a nih.
{4:16} Tu hin chu chapo takin in uong a. Chuong anga chapo chu suol a nih.
{4:17} Tu khomin thil tha thaw dinga a hriet a thaw si naw chun suol a thaw a nih.
{5:1} Nangni mi hausahai, ngaithla ro, in chunga rinumna nasa tak hung tlung ding lei hin tap unla, khêk rong rong ro.
{5:2} In hausaknahai chu a rêm zo tah a, in puonhai khom hângthîmin an fâk siet zo tah.
{5:3} In rangkachak le tangkaruo hai khom an nghar-èk zo tah a, a nghar-èk chu in thiem nawzie suklangtu a na, meiin thil a kàng hmang angin, in taksa la fa zo a tih. Ni hnuhnunga hin ro in khawl khawm hnûr a.
{5:4} Ngai ta u, in loa sinthawtuhai hlaw in hrènpêkhai chu an khêk suok a, bu siktuhai beidong khêk ri chun Iengkim Lalpa na a tlung tah.
{5:5} Hnuoia hin inhoi ti tak le nuomtawlin in um a, inthat rûnpui niaa dinga inchawm thâu mei mei in ni tawl hih.
{5:6} Mi Indik chu thiem naw in inchangtir a, in that a, ama hlak chun a dodal si naw cheu.b
{5:7} Chuongchun, unauhai, Lalpa hung hmâ khat sel takin um ro. Lo neituin a lo tharsuok a nghàk dàn hi ngaituo hlak ro; thar hmasa le thar hnuhnungc a nghâk fan fan hlak hi.
{5:8} Nangni khom sel takin um unla, lungril nghet tak put ro, Lalpa hung nawkna ding a hnai ta si a.
{5:9} Unauhai, thiem naw changa in um nawna dingin inchier khum naw ro. Ngai ta u, rorêltu chu kotkhâr bulah a um ta zing a nih.
{5:10} Unauhai, Lalpa hminga thuhriltu zawlneihaiin sel taka an tuor dàn kha entonah hmang ro.
{5:11} Sel taka tuortu chu mi hamthaa kan ngai a nih. Joba tuorselzie le Lalpan a tawpa a thaw dàn khom in hriet. Lalpa chu zangaina le lunginsietnaa sip a ni si a.
{5:12} Chuong po po bâka chun ka unauhai, inkhâm ngai naw ro, vàn amanih hnuoi amanih, thil dang amanih sâlin inkhâm naw ro. "A nih" in ti chu "A nih" ni sien, "A ni nawh" in ti chu "A ni nawh" ni el raw se, chuong naw chun thiem naw chang hlauh rawi in tih.
{5:13} Nangni lai vângduoina tuok an um am? Tongtai raw se. Hlim an um am ? Inpâkna hla sak raw se.
{5:14} Nangni lai damnaw an um am? Kohran upa inkotir sien la, Lalpa hminga hriek nàlin tongtaipèk raw se;
{5:15} ring tlata tongtaina chun damnaw chu sukdam a ta, Lalpan keitho a ta, thil suol a lo thaw tah khom ngaidam a tih.
{5:16} Chuongchun, in suolhai thupha inchawi tuo unla, intongtaipêk tuo unla, sukdamin um in tih. Thahnemngai taka mi indik tongtaina chun thil ropui tak a thaw thei a nih.
{5:17} Elija chu eini anga mihriem ve el a nia chu, ruo sùr nawna dingin thahnemngai takin a tongtai a, kum thum le thla ruk sûng hnuoi chungah ruo hrim a sûr nawh.
{5:18} A tongtai nawk a, vànin ruo a'n sùrtir a, hnuoiin thlai thar a'n suo nawk tah a nih.
{5:19} Ka unauhai, nangni lai thutaka inthoka pêt hmang in um chun tuin amanih thuoi kîr raw se.
{5:20} Hi hi hre zing ro, mi suol an indik nawnaa inthoka hung thuoi kîr nawktu chun thinaa inthokin a thlarau a sandam bakah a suol tam tak a'n khumpèk nìng a tih.
