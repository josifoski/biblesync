{1:1} Lal Daria inlala inthoka kum hnina,a thla rietna, favàng laihawl lai chun Ido naupa Berekia, chu naupa Zekaria kuomah LALPA thu a hung tlung a:
{1:2} "In thlatuhai chunga khan LALPA lung a awi naw hle a.
{1:3} Chuleiin, hi mihai kuomah hieng hin va hril rawh: Iengkim LALPA chun hieng hin a tih: 'Ka kuom tieng hung ngha nawk unla, kei khom in kuom tieng hung nghàng ka tih.
{1:4} In thlatuhai ang khan um ve naw ro. Iengkim LALPA chun a zawlnei hmasahai hmangin an kuomah, 'In um dàn suolhai nghatsan unla, in thil chìng tha nawhai bànsan ro' tiin a hril a, sienkhom an bengkhon naw a, an uksak bok nawh, ti hi LALPA thu suok a nih.
{1:5} In thlatuhai kha khaw lai am an um zo ta a? An zawlneihai khom kha, kumkhuoin an dam a ni?
{1:6} Ka siehlaw zawlneihai kuoma thucha le thuruot ka pèkhai khan in thlatuhai chu a nangchìng tawl an naw maw? Chu zoah an sim a, 'Iengkim LALPA chun thaw a tum ang hrimin, ei um dàn le ei thilthaw ang peiin ei chungah a thaw a nih' an ti a ni kha" tiin.
{1:7} Daria inlala inthoka kum hnina, thla sawmpakhatna, ni sawmhni palina, Sebat thlaab chun Ido naupa Berekia, chu naupa Zekaria kuomah LALPA thu a hung tlung a.
{1:8} Zàna chun inlàrna ka hmu a. Ka hmaa chun mi pakhat, sakor sen chunga chuong a lo um a, ruoma inhmui thing buk lai chun a ngîr a. A hnung tieng chun sakor sen dàm, a sen-uk dàm le a vâr dàm an um a.
{1:9} Kei chun, "Ka lalpa, hieng hi ieng tìna am an na?" tiin ka'n don a. A mi betu vàntirko chun, "Ieng am an nih ti inentir ka ti che" a ta.
{1:10} Chu phing leh inhmûi buk hnuoia ngîr chun, "Hienghai hi hnuoi pumpui fang suok dinga LALPA mi tirhai chu an nih" tiin a mi hril a.
{1:11} Anni chun inhmûi buk hnuoia ngîr vàntirko kuoma chun, "Khawvel kan fang suok ta a, hnuoi pumpui chu muong tak le inrem taka umin kan hmuh" tiin an hril a.
{1:12} Chu phing leh vàntirko chun, "Iengkim LALPA, Jerusalem le Judai rama khuohai chungah kum sawmsari zet i lung a sen ta a, ieng chen am i zàngaina kut i la kei tìm ding a na?" a ta.
{1:13} Mi betu vàntirko kha LALPAN zâidam tak le thlamuongum takin a don a.
{1:14} Mi betu vàntirko chun ka kuomah, "Hi thu hi puong rawh: Iengkim LALPA chun hieng hin a tih: 'Jerusalem le Zion laka hin ka thîkthu a se takzet a nih.
{1:15} Ka mihai chunga ka lungsen met sûngin hnam dang haiin an lo intuortir hrep el a, chuong hnamhai, him taka inngaihai chunga chun ka lung a sen hlê a nih.
{1:16} Chuleiin, zàngaina leh Jerusalem tieng kîr nawk ka ta, chutaka chun ka in chu indin thar nawk nîng a ta, ka'n khìna hrui chu Jerusalem chungah kei zam nawk tàng ka tih'c ti hi Iengkim LALPA thu suok a nih.
{1:17} "Hi khom hi puong sa bok rawh: Iengkim LALPA chun hieng hin a tih: "Ka khawpuihai chu hmûingìlin hung vul nawk an ta, LALPAN Zion tlàng chu thlamuong takin inumtir nawk a ta, Jerusalem chu thlang nawk a tih" tiin.
{1:18} Chun, ka hang en a, ka hmaa chun ki pali ka hmu a.
{1:19} Mi betu vàntirko kuoma chun, "Hienghai hi iem an na?" ka ta. Ama chun, "Hieng kihai hi Juda mihai, Israel mihai le Jerusalem mihai phìn dartu dinghai chu an nih" a ta.
{1:20} Chu zoah LALPAN thîrsu pali a mi'n hmutir a.
{1:21} Kei chun, "Hienghai hi ieng thaw dinga hung am an na?" ka ta. Ama chun, "Hieng kîhai hi Judahai phìn dartu an nia chu tu khom a khing ngam an um naw leiin hieng thîrsuhai hi a hawl zâmtu ding le Judai ram hung bei a, a mi chênghai phìn dar dinga lu hung lei hnam taphothai ki chu vaw tlam dinga hung an ni hih" a ta.
{2:1} Ka hang en a, ka hmaa chun mi pakhat, a kuta inkhìna hrui chawi hi ka hmu a.
{2:2} "Khaw laia fe ding am i na?" tiin ka'n don a. Ama chun, "Jerusalem dung le khang lienzie hriet tuma inkhì dinga hung ka nih" a ta.
{2:3} Chuongchun, mi betu vàntirko chu a fe a, ama hmu dingin vàntirko dang a hung a.
{2:4} Ama chun a kuomah, "Tlân la, saw tlangvàl kuoma son, 'Jerusalem hi mi tam tak le ran ruol tam tak chêngna ding a ni leiin huondai nei lo khawpui nîng a tih.
{2:5} Keima ngei hin mei bangin inhuon ka ta, a sûnga a ropuina chu keima hi nîng ka tih, LALPA chun a tih' tiin hril rawh" a ta.
{2:6} LALPA chun, "Kawl kil lia thli kuo chen dâpin ka sukdar tah cheua chu tu hin hung suok ta ro, hung suok ta ro, hmar rama inthokin tlân suok ro!
{2:7} Aw Zion nauhai, suok ro! Babulon naunu kuoma chênghai, inrel suok ro" tiin a mihai chu a hril a.
{2:8} A mi chawimawi hnung le nangni roktu hnamhai lai a mi tir hnung hin, Iengkim LALPA chun anni chungthu chu hieng hin a tih: 'Nangni dotu taphot chun ka mit naulèng an tawk ang a nih.
{2:9} Chuonghai chunga chun kut inlet ka ta, hmet nawi ka ta, anni salhai ngèiin rok lêt ve thung an tih. Chu pha chun Iengkim LALPA chun a mi tir a nih ti hung hre tâng in tih.
{2:10} "Aw Zion naunu, hlimin khêk rawh. Ngai ta, ka hung mêk a, i kuomah ka chêng ding a nih" ti hi LALPA thu suok a nih.
{2:11} Chu huna chun hnam tam takin LALPA hung zui vèng an ta, a mihai ni tâng an ta, anni lai chêng a ta, chu pha chun Iengkim LALPA chun in kuomah a mi tir a nih ti hung hre tâng in tih.
{2:12} Judai ram chu ram thienghlima LALPA rochung ram hung nîng a ta, Jerusalem chu a khawpui dittak hung ni nawk tâng a tih.
{2:13} ​LALPA hmaa chun mi tin to thiep ro, a hmun thienghlima inthokin ama thu ngèiin a hung inthok suok ta si a
{3:1} LALPA vàntirko hmaa thiempu laltak Josua ngîr le chang tienga ama khingtu Setan ngîr lai chu LALPAN a mi'n hmutir bok a.
{3:2} LALPA chun Setan kuomah, "Setan, LALPA chun a kawk che! Jerusalem thlangtu LALPA chun a hal che! Hi mi hi meia inthoka thingthu hring kei dok ang chauh a ni naw am a ni?" a ta.
{3:3} Josua chu thuomhnaw top tak leh vàntirko hmaa chun a ngîr a.
{3:4} Vàntirko chun a bula ngîrhai kuomah, "A thuomhnaw bal kha hlîppèk ro" a ta. Chun, Josua kuoma chun, "En rawh, i suolna ka lâk hmangpèk ta che a, thuomhnaw tha takin ka'n thuomtir ta ding chè a nih" a ta.
{3:5} Kei chun, "Lukawm fai inkawmtir ro" ka ta. LALPA vàntirko ngîr zing chun lukawm thar a hung inkawmtir a, silfèn fai an inhâktir bok a.
{3:6} LALPA vàntirko chun Josua kuomah mawphurna pein,
{3:7} "Hi hi Iengkim LALPA hril chu a nih: 'Ka lampui i hraw a, ka ti ang peia i thaw chun ka insûng rêlbawltu nîng i ta, ka rorêlna hmun enkol i ta, hi taka ngîrhai lai hin ngirhmun chang vèng i tih.
{3:8} "Aw Josua, thiempu laltak, nang le i hmaa thunghai khom khan, thil tlung ding inentir lawknahai hi lo ngaithla ro: ka siehlaw, Kâu chu ka hung insuo ding a nih.
{3:9} En ta, Josua hmaa lung ka phun saw! Saw lunga son mit pasari a um a, a chungah thil inkertir ka ta, hi rama suolna hi ni khat thilthuin la hmang vong ka tih" ti hi Iengkim LALPA thu suok a nih.
{3:10} Chu nia chun mi tinin mani grêp buk hnuoi le theichang buk hnuoia inthung tlâng dingin an tuolbawmhai seng fiel tâng an tih' ti hi Iengkim LALPA thu suok a nih" tiin.
{4:1} Mi betu vàntirko kha a hung nawk a, mi in lai not har ang elin a mi hung kei har a.
{4:2} " Iem i hmu a?" a ta. Kei chun, "Rangkachak sakhata siem khawnvar siena, thuom sari nei, a fong tin sîpa hriek bawm le khawnvar phita nei ka hmu a
{4:3} . Khawnvar siena sîrah oliv kung pahnih a um a, a chang tieng pakhat, a voi tieng pakhat" tiin ka don a.
{4:4} Mi betu vàntirko kuoma chun, "Pu, hieng hi ieng am a ni leh?" ka ta.
{4:5} Ama chun, "Hieng hi iem a nih ti i hriet nawa maw?" a ta. Kei chun, "Pu ka hriet nawh" ka ta.
{4:6} Chu phing leh ama chun, "Hi hi Zerubabel kuoma LALPA thu chu a nih: 'I hràtna ni loin, i thilthawtheina ni bok loin, ka Thlarau lei lemin thaw nîng a tih' ti hi Iengkim LALPA thu suok a nih.
{4:7} Aw nang dâltu tlâng lien, ieng am i ni hrim leh? Zerubabel chun rawt zawl a ti che a, tempul bawl zoa a lung rem nuhnung tak an pha hunah, mipuiin, 'A va mawi ngei de! A va mawi ngei de!' tiin khêk dur dur an tih.
{4:8} LALPA thu chu ka kuomah a hung tlung a,
{4:9} "Zerubabel chun hi tempul lungphûm hi a kut ngeiin a lo phûm tah a, ama kut ngeiin bawl zo a tih. Chu pha chun Iengkim LALPA chun nangni kuoma hin a mi tir a nih ti hung hre tâng in tih.
{4:10} Thaw kuok in la nei naw lai khan an hmusit hlak cheu an naw? Mihaiin Zerubabel kuta inkhìna dar mûm a chawi an hmu pha ruok chu nasa takin hlim an tih. Chun, hieng khawnvar pasarihai hi LALPA mit aiawa ngîr an na, hnuoi pumpui hi an hmu vong a nih" a ta.
{4:11} Chun, vàntirko kuoma chun, "Khawnvar siena sîr ve vea oliv kunghai hi teh, iem a na a umzie?
{4:12} Rangkachaka siem, hriek thlit suokna khei pahnihai bâkah oliv kàu pahnihai umzie khom hi teh?" tiin ka'n don a.
{4:13} Ama chun, "Hieng hi i hriet nawa maw?" a ta, kei chun, "Pu, ka hriet nawh" ka ta.
{4:14} Ama chun, "Hieng hi mi pahnih, hnuoi pumpuia LALPA rong bawl dinga hriek nàlhai chu an nih" a ta.
{5:1} Ka hang ngha nawk a, ka hmaa chun lekhabu ziel vuong duoi duoi hi ka hmu a.
{5:2} Ama chun, "Iem i hmu a?" a ta, kei chun, "Lekhabu ziel vuong duoi duoi lai ka hmu a, a dung meter kuo le a khang meter li le a chenve vel a nih" tiin ka don a.
{5:3} Ama chun, "Hi hi a ram pum chunga tongsie thon suok mêk chu a nih. A phêk hma tienga inziek angin rûkru taphot chu a rama inthoka hnot suok nîng an ta, a phêk hnung tienga inziek angin khêla inkhâm taphot chu a rama inthoka hnot suok ni bok an tih.
{5:4} Tongsie chu infesuoktir ka ta, rûkruhai ina le khêla ka hminga inkhâm taphot inah lût a ta, an in sûngah um zing a ta, ina lung le thinghai chu sukse vong a tih' ti hi Iengkim LALPA thu suok a nih" tiin.
{5:5} Mi betu vàntirko khan a mi hung pan a, ka kuomah, "Hang ngha la, thil hung inlang ding chu en rawh" a ta.
{5:6} Kei chun, "Ieng thil am a na?" ka ta, ama chun, "Inkhìna bawm fe suok tah kha a na, a ram pum rîtlona chu a nih" a ta.
{5:7} Chu bawm sìn, suona siem chu a hong a, bawm sûnga chun nuhmei pakhat a thung a.
{5:8} Ama chun, "Hi hi Suolbûr chu a nih" a ta, nuhmei chu bawma chun a nam lût nawk a, suon sìn chun a sìn khum a.
{5:9} Chun, ka hang en nawk a, nuhmei pahni ka hmu a, an thla vê vea chun thlî an pài a, an thla chu kànghlâi thla ang a na, bawm chu vàn le hnuoi inkàrah an vuongpui a.
{5:10} Mi betu vàntirko kuoma chun, "Bawm hi khaw tieng am an fepui ding a na?" tiin ka'n don a.
{5:11} Ama chun, "A in ding an bawl tumna Babulon ram Sinar phai tieng fepui an ta, a in ding an bawl zo pha leh chu taka chun ama hmunah sieng an tih" a ta.
{6:1} Ka hang en nawk a, ka hma tieng chun tlâng pahni inkâra sakor tawlailir pali hung suok lai hi ka hmu a, tlânghai chu dâr vong a nih.
{6:2} Tawlailir pakhatnaa sakorhai chu a sen, pahninaa hai chu a dum,
{6:3} pathumnaa hai chu a vâr, palinaa hai chu a râng an na, an rêngin sakor hràt chî vong an nih.
{6:4} Mi betu vàntirko kuoma chun, "Pu, hienghai hi ieng am an na?" tiin ka'n don a.
{6:5} Vàntirko chun, "Hienghai hi vàn thli pali, hnuoi pumpuia Lalpa hmaa ngîr le chu taka inthoka fe suok hlakhai chu an nih.
{6:6} Sakor senhai chu sak tienga fe ding an na, a dumhai chu hmar tieng, a vârhai chu thlang tieng, a rânghai chu sim tieng" a ta.
{6:7} Sakor hràthai chu an hung inper suok tek tek a, khawvel pumpui hrùt suok châkin an thà a'n za zok zok a. Ama chun, "Fe unla, khawvel fang suok ro" a ta, chuong ang chun an fang suok a.
{6:8} Chun, ama chun a mi hung ko khêk a, "En ta, hmar tienga fehai khan hmar tieng rama chuh ka Thlarau an sukhadam a nih" a ta.
{6:9} LALPA thu chu ka kuomah a hung tlung a:
{6:10} "Babulona saltànghai thilpèk, Heldai le Tobija le Jedaia hai hung chawi tangkaruo le rangkachak hai chu la khawm la, chu ni lá là chun Zefania naupa Josia kuomah fepui rawh.
{6:11} Tangkaruo le rangkachak chun lallukhum siem la, chu chu thiempu laltak, Jehozadak naupa Josua chu inkhumtir rawh.
{6:12} Chun, a kuomah hieng hin hril rawh: Iengkim LALPA chun hieng hin a tih: 'Hi mi hi a nih a hming Kâu chuh; a hmuna inthokin hung inkàu dar a ta, LALPA tempul bawl a tih.
{6:13} Ama ngei hi a nih LALPA tempul bawltu ding chu; ropui takin inthuom a ta, a lalthungphaa thungin ro rêl a tih. A chang tieng chun thiempu inthung a ta, inrem takin um an tih.
{6:14} Chun, lallukhum chu Heldai hai, Tobija hai, Jedaia hai le Zefania naupa Hen (Helem) hai kuomah LALPA tempula hriet zingna dingin pêng an tih.
{6:15} Hla taka mihai khom LALPA tempul bawla thang dingin hung an ta, chu pha chun nangni lai hin Iengkim LALPA chun a mi tir a nih ti hung hre tâng in tih. LALPA in Pathien thu chu taima taka in zawm phot chun hieng thu hi la hung tlung ngei a tih' a tih tiin hril rawh" a ta.
{7:1} Lal Daria inlala inthoka kum lina, thla kuona, Kislev thla, ni linad chun LALPA thu chu Zekaria kuomah a hung tlung a.
{7:2} Bethel mihai chun LALPA ditsakna ngèn dingin Sarezer le Regem Melek hai chu an mihai leh an hung tir a.
{7:3} Iengkim LALPA tempula thiempuhai le zawlneihai kuoma chun, "Kum tam tak kan lo thaw ta hlak angin Jerusalem Tempul siet sûnnain a thla nganaah bu kan la nghei zom pei ding am a ni?" tiin an hung indon a.
{7:4} Iengkim LALPA thu chu ka kuomah a hung tlung a:
{7:5} "A rama mi po po le thiempuhai kuomah hieng hin indon rawh: Kum sawmsari sûng a thla ngana le thla sarinaa bu ngheia in sûn lai khan, ka ta dinga bu nghei in ni chie maw?
{7:6} Faa in dawn chàng khomin, nangni ta dinga fa le dawn in ni naw maw?
{7:7} Muong tak le hmûingîl taka Jerusalem le a sè vèla khuohai le sim tieng ram le thlang tieng phai thut puollawi in hluo lai khan hieng thuhai hi zawlnei hmasahai hmangin LALPAN a lo hril dai ta cheu an naw maw?" tiin.
{7:8} LALPA thu chu Zekaria kuomah a hung tlung nawk a:
{7:9} "Hi hi LALPA hril chu a nih: 'Indik takin ro rêl unla, zàngaina inhmutirin, inlunginsiet tuo ro.
{7:10} Hmeithaihai, fahrahai, ram dang mihai le pasiehai nêksawr naw ro. Mi dang ta dinga tha lo hrim hrim lungrilin ngaituo ngai naw ro" tiin.
{7:11} " 'Sienkhom an ngaithlàk nuom naw a, lulul takin tukhnungkhur an mi'n nghat a, an nà an suksèt a.
{7:12} An lungril chu lungthìr angin an sukchang a, dàn thuhai le Iengkim LALPA thlarauin a zawlneihai hmanga thu a hung inpuongtirhai chu an ngaithlàk nuom nawh. Chuleiin, Iengkim LALPA chu an chungah nasa takin a lungsen a nih.
{7:13} " 'Ka koin an mi ngaithlàk naw a, chuleiin an mi ko pha ngaithla naw ning' ti hi Iengkim LALPA thu suok a nih.
{7:14} 'An hmèl hriet lo hnam tin lai thawngaleivirin inlâk hmangtir tawl ka ta, tu khom lûta an suok naw khop hielin an ram chu sukrieu ka ta, chuong ang chun an ram inhoi tak chu ràusan ramah inchangtir ka tih' tiin" a ta.
{8:1} Iengkim LALPA thu chu ka kuomah a hung tlung nawk a.
{8:2} Iengkim LALPA chun hieng hin a tih: 'Zion lakah ka thîkthu nasa takin a sie a, lung sahâl khopin ka thîk a nih' tiin.
{8:3} LALPA chun hieng hin a tih: "Zion-ah kîr nawk ka ta, Jerusalemah chêng ka tih. Chu pha chun Jerusalem chu Thudik Khawpui ti ni tâng a ta, Iengkim LALPA tlàng chu Tlâng Thienghlim ti ni bok a tih."
{8:4} Iengkim LALPA chun hieng hin a tih: "Jerusalem kotthlèra hai chun tar kûna dam nuhmei pasal, an kum tam tàk leia hmol thuna lêng le inthung hung um nawk tâng an tih.
{8:5} ​Khawpui kotthlèra hai chun tlanglakte ruol inhnelin infiem nuoi nuoi nawk ta bok an tih."
{8:6} Iengkim LALPA chun hieng hin a tih: "Chu huna chun hieng hlaa la um sunhai ta ding chun mak hlê angin inlang a ta, sienkhom ka ta dingin a mak ve ding maw?" ti hi Iengkim LALPA thu suok chu a nih.
{8:7} Iengkim LALPA chun hieng hin a tih: "Sak ram le thlang rama ka mihai chu san suok ka tih.
{8:8} Jerusalemah thuoi kîr nawk tawl ka ta, ka mihai nîng an ta, kei an Pathien nîng ka ta, an chungah ringumin fel ka tih" tiin.
{8:9} Iengkim LALPA chun hieng hin a tih: "Nangni, Iengkim LALPA tempul lungphùm an phùm nia zawlnei bàua inthoka hieng thuhai lo hretuhai, tempul chu in bawl theina dingin in kut sukhrâtin um raw se.
{8:10} Khâ hmâ khan mihriem le ran ta dingin inhlawna a um ngai naw a, hmêlma leiin tu khomin muong takin sum an lam thei nawh, mi tin chu a tuolbawm leh ka'n dotir si a.
{8:11} Tu ruok hin chu hlaa la umhai hi khâ hmaa ka thaw ang khan thaw ta naw ningah" ti hi Iengkim LALPA thu suok a nih.
{8:12} "Muong takin thlai chî thlâk in ta, grêp hruihai chun ra insuong an ta, hnuoiin bu le bâl tharsuok a ta, vànin daidaw intlâktir a tih. Chuonghai chu hlaa la um sun mipuihai ta dingin rochanah pêng ka tih.
{8:13} Aw Juda sûngkuo le Israel sûngkuohai, hnam danghai tongsie phurtu lo ni hlak inla khom san suok ka ti cheu a, malsawmna hung ni lem tâng in tih. Ti naw unla, in kut sukhrâtin um raw se."
{8:14} Iengkim LALPA chun hieng hin a tih: "In thlatuhaiin an mi suklungsen leia lainatna thang loa in chunga sietna intlungtir dinga ka tî tlat ang khan,
{8:15} tu ruok hin chu a letlingin Jerusalem le Juda sûngkuo chungah thil tha thaw ka tum tlat tah thung a nih. Chuleiin, ti naw ro.
{8:16} Hieng hi in thaw ding chu a nih: Mi tinin mani tuolbawm seng kuomah thudik tak hril unla, ro indik tak le inlai takin rêl unla,
{8:17} in tuolbawmhai sietna ding phierrûk naw unla, thu khêla inkhàm chîng naw ro. Hieng thil hi ka theida a nih" ti hi Iengkim LALPA thu suok a nih.
{8:18} Chun, Iengkim LALPA thu chu ka kuomah a hung tlung nawk a.
{8:19} Iengkim LALPA chun hieng hin a tih: "Thla linaa in bu nghei le thla nganaa in bu nghei le thla sarinaa in bu nghei le thla sawmnaa in bu nghei hlakhai chu Juda sûngkuo ta dinga hlimna le lawmna hun, kût hlimumah inchang tàng a tih. Chuleiin, thudik le inremna chu zong ro" tiin .
{8:20} Iengkim LALPA chun hieng hin a tih: "Hnam tam tak le khawpuia chêng mi tam tak an la hung ding a nih.
{8:21} Khawpui pakhata chênghai chu khawpui dangah fèng an ta, 'Thaw ro, Iengkim LALPA ditsakna chu ngèna dawvan kai dingin fe nghâl ei tiu. Keini khom kan fe ve ding a nih' tiin infiel tuong an tih.
{8:22} Mi tam tak le hnam ropui tak takhai chu Iengkim LALPA zong ding le a hmaa dawvan kai dingin Jerusalemah hung an tih" tiin.
{8:23} Iengkim LALPA chun hieng hin a tih: "Chu huna chun hnam hrang le tong hrang hrang hmang mi sawmin Juda mi pakhat kor fuolah chelin intûl tlat an ta, 'I kuomah Pathien a um ti kan hriet leiin i ruolin kan hung ve ding a nih' la tîng an tih" tiin.
{9:1} Hadrak ram lakah LALPA thu a rik,Damaska chunga khom tlung a tih.Mi tin mit le Israel hnamhai mit chu,LALPA chungah a fu thup a.
{9:2} Damaska khawpui le inramri,Hamat chunga khom tlung a ta,Tura le Sidon chungah tlung a tih,Varin themthiem hle hai sien khom.
{9:3} Tura chun ama ta dingin,Kul ropui tak a bawl a,Pilvut anga tangkaruo bùmin,Chihrak ang elin kotthlêrah,Rangkachak a sêk khawm a.
{9:4} Sienkhom a nei po po chu,Lalpan làkpêk vong a ta,Tuipuia a hràtna chu pei hmang a ta,Meiin a khuo lem hmang a tih.
{9:5} Askelon chun hmuin tìng a ta,Gaza chun na tiin inkon a ta,Ekron khom chuong ang bokin,A beiseina hlamzui dèr a ta,Gaza chun a lal chân a ta,Askelon chu rausan an tih.
{9:6} Filistinhai suong Asdod chu, Ram dang mihan hluong an ta,Sukbohmangin um a tih.
{9:7} Sa thisen an fàkhai chu,An baua inthokin la suok ka ta,Sa thieng lo an fàkhai khom chu,An ha kâra inthokin pot suok ka tih.Hlaa la um sunhai po chu,Ka ta hung ni tâng an ta,Judai ramah hotu nîng an ta,Ekron mihai chu Jebuhai ang,An la hung ni ding a nih.
{9:8} Rûntu lakah ka in vêng ka ta,Ka vèng hnunga inthok chu,Nêksawrtuhan ka mihai,Hung pal zùt ta naw ni hai.
{9:9} Nasa takin hlim rawh, Zion naunu!Inring takin khêk rawh, Jerusalem naunu!En ta, i kuom tieng i Lal a hung,Mi fel le Sandamtu a nih;Sienkhom inngaitlawm takin,Sabengtung chungah a chuong,Sabengtung tuoi chung ngeiah.
{9:10} Efraim tawlailirhai la hmang ka ta,Jerusalema indona sakorhai khom;Indona thalngulhai suktliek ka tih.Hnamhai kuomah inremna thu hril a ta,Tuipuia inthoka tuipui chenin,Eufretis a'nthoka hnuoi tawp chenin, A lalna chun huop vong a tih.
{9:11} Nangma chungthua khom,Nang le ka thuthlungna thisen leiin,Tui um lona khura inthokin,I mi intànghai chu insuong ka tih.
{9:12} Aw, beiseina hruia intûlhai,In kulpuiah kîr nawk ta ro.A lèt hniin tungding ka ti cheu ti,Voisun hin ka puong a nih.
{9:13} Ka thalngul ka kuoi angin,Juda chu kuoi kûr ka ta,Efraim chu thalah hmang ka tih.Aw Zion, Grik nauhai do dingin,I nauhai chu chok tho ka ta,Mi hrât kawlhnàmah siem ka tih.
{9:14} An chungah LALPA hung inlangin,A thal chu kawlphê ang inlep a tih.LALPA Chunghnungtak ngei chun,A tawtawrawt hung mût a ta,Sim thlipui leh inthok suok a tih.
{9:15} Iengkim LALPA chun hum a ta,Vomvir ringot hmang khomin,Hmèlma hnèin tukdol an ta,Dawn an ta, uoiin inrui ang elin,An ri so veng vung a ta,Maichàm thèna berbu angin,Sung sipin um zing an tih.
{9:16} Chu hun a tlung pha chun LALPA,An Pathien chun ran ruol angin,A mipuihai chu san him a ta,Lallukhuma lunghlu angin,A ramah var sing seng an tih.
{9:17} Mawiin hmu nuom an um awm de!Buin vâl ruol chawm hrât a ta,Uoiin tharin nghâknu lênghai. LALPAN Juda enkol a tih
{10:1} Thâl ruo sùr hun a tlung pha leh,LALPA kuomah ruo hni hlak ro,LALPA chu kawl sukphetu a na,Mihriem le thlaihai ta dingaRuopui insûrtirtu chu a nih.
{10:2} An milemhan khêl an hril a,Aisanthiemhan khêl an hmu a,Mang indik lo an manghai chun,Mihai ngai an suktha thlawn a.Chuleiin beram ruol angin,Mipuihai an invàk hmang a,Vêngtu nei loin an nêksawr.
{10:3} Berampuhai chunga hin, Ka lung a sen êm êm a,Thuoituhai hi hrem ngei ka tih.Iengkim LALPAN a beram ruol,Juda sûngkuohai chu enkol a ta,Indo sakor suongum tak angin,Anni chu hung sukhrât a tih.
{10:4} Juda sûngkuoa inthokin,A kil dotu lungphumhai, Puon in kei marna thlungphunhai,Indona thalngulhai le, Rorêltuhai po po khom,An hung suok ding a ni si.
{10:5} LALPAN a umpui leiin,Indo laia mi huoisenhaiin,Kotthlêra an hmêlmahai,Chihrak anga an pal zût angin,Sakor chungchuong mihai khom,Do hronin intlawm an tih.
{10:6} "Juda sûngkuo sukhrât ka ta,Josefa sûngkuo san suok ka tih. Thuoiin tungding nawk ka tih,Ka lainat tawl tlat si a.Hnawl ngai lo ni awm hrimin,An hnìnahai chu don ka tih,LALPA an Pathien ka ni si a.
{10:7} Mi hrât khawkhènghai angin,Efraim chu hung hrât a ta,Uoiin no dom lai ang elin,A lungril chu hlim a tih.A nauhaiin hmung an ta,An lungril LALPA chungahNasa takin hlim a tih.
{10:8} Faifûkin ko khawm ka ta,Intlan suok ngei tawl ka ta,An tam hun lai ang bok khan,Ka sukpung nawk ding a nih.
{10:9} Hnam tin lai hnot dar lang khom,Ram hla taka inthok khomin,Mi la hung hre zing an ta,An nauhai leh dam khawsuokin,Hung kìr nawk ngèi ngéi an tih.
{10:10} Aigupta rama inthokin,Anni chu thuoi kîr ka ta,Asuria rama inthok khomin,Anni chu lawr khawm ka tih. Gilead le Lebanona inthokin,Anni chu hung thuoi ka ta,Inleng naw hiel hman an tih.
{10:11} Buoina tuipui kân an ta,Tui insok chu rèng a ta,Nile li mong chen kang a tih.1
{10:12} LALPA-ah sukhrât ka ta,A hmingin kal chawi an tih"Ti hi LALPA thu suok a nih.
{11:1} Aw Lebanon, i kot hong rawh,I sidar thing po pohai kha,Meiin a kàng fai theina dingin.
{11:2} Aw fâr thinghai, tap rak rak ro,Sidar thing chu a tlu ta ie!Thing intuoi zet zuthai chu,Suksietin an um zo tah!Basan saisuohai, tap rak ro,Ramhmângpuihai an rêm zo tah!
{11:3} Berampuhai tap ri ngai ro,Hmun hringhai an rêm zo ta si!Keipuihai inrùm ri ngai ro,Jordan chìmbuk a ram zo tah.
{11:4} LALPA ka Pathien chun hieng hin a tih: "That dinga ruot beramhai chu enkol rawh.
{11:5} A'n chawtuhai chun an that a, hrem an ni ngai nawh. A zortuhai chun, 'LALPA chu inpâkin um raw se, ka hung hausa ta si a' an ti a. A nih, anni vêngtu berampuhai ngéi khomin an lunginsiet nawh.
{11:6} Kei khomin a rama chênghai hi ka lunginsiet zing ta naw ding a nih. Mi tin el chu a tuolbawm kuta le a lal kutah ka pêk suok ding a nih. A ram chu suosàm an ta, an kuta inthokin san suok naw ning" ti hi LALPA thu suok a nih.
{11:7} Chuongchun, ran ruol laia that dinga ruothai, abikin nêksawra umhai chu ka enkol a. Chun, hmol pahnih ka lâk a, pakhat chu "Ditsak', a dang chu 'Suikhawm' tiin ka ko a, chuong chun ran chu ka ching a.
{11:8} Thla khat sûngin beram vêngtu pathumhai chu ka sukbohmang a. Ran ruol chun an mi theida a, kei khomin ran ruol chu ka nghok bok a.
{11:9} Chun, an kuomah " Nangni vêngtu ni ta naw ning. A thi dinghai chu thi hai sien, a bohmang ding chu bohmang raw hai se. A thi mahlahai chun an sa infa ton raw se" ka ta.
{11:10} Chun, ka hmol pakhat Ditsak chu ka lâk a, ka tan bong a, hnam po pohai laka ka thuthlung chu ka sût a.
{11:11} Chu nia ka thuthlung sût hmutu, nêksawra um ranhai chun LALPA thu a nih ti an hriet a.
{11:12} Kei chun an kuomah, "Awm in tìzawng a ni chun ka hlaw mi pe unla, inti naw chun nangnin kol el ro" ka ta. Chuongchun, tangkaruo chêng sawmthum an mi pêk a.
{11:13} Ka man awm tawka an sak chu LALPA chun, "Bêlhemtu hmunah pei rawh" tiin a mi hril a. Tangkaruo chêng sawmthum chu ka lâk a, LALPA ina chun bêlhemtu kuomah ka pêk a.
{11:14} Chuongchun, Juda le Israel inkâra inunauna chu suktan dingin ka hmol dang Suikhawm chu ka lâk a, ka tan bong a.
{11:15} Chun, LALPA chun ka kuomah, "Berampu hmangna bo hmangruo bok kha la la, a âi va aw rawh.
{11:16} A ramah berampu dang ka sie nawk ding a na, ama chun inhmanghai chu ngaisak naw ni a, a têhai zong naw ni a, hliemhai enkol naw ni a, a hriselhai khom chawm naw ni a, a thâu thâu sâ chu fa ram vong lem a ta, an tin kawmhai chenin thlong a tih.
{11:17} "Berampu tlâktlài lo,Ran ruol màksantu chung chu,A va hang pik ngei de aw!A bân le a mit chang tieng,Kawlhnâmin sâthai sien la,A bân chu zeng thla vong sien,A mit chang tieng indel raw se."
{12:1} Israel chungthua LALPA thu chu: LALPA, vànhai keiphartu, hnuoi nghatsan phûmtu, mihriema thlarau sietu chun hieng hin a hril:
{12:2} "Jerusalem chu a vêla mi po po sukruitu no-ah siem ka ta, Judai ram chu inhuol an ta, Jerusalem khom inhuol an tih.
{12:3} Chu nia ama bei dinga hnuoia hnamhai po po an inkhawm pha chun, Jerusalem chu hnam po po ta dinga sukchàng ruol loah siem ka ta, a la son tum taphot chu anni le anni na takin inhliem an tih.
{12:4} Chu ni chun sakor tin chu sukthlabâr ka ta, a chunga chuonghai chu chî-ài an tih ti hi LALPA thu suok a nih. Juda sûngkuo chungah mit inlên zing ka ta, hnam dang indona sakorhai mit chu sukdel ka tih.
{12:5} Chu pha chun Juda sûngkuo tina luhai chun lungrilin, 'Jerusalem mipuihai hràtna san chu Iengkim LALPA chu an Pathien a ni lei a nih' la tîng an tih.
{12:6} "Chu pha chun Juda hotuhai chu thinghuon chunga meiphu sie ang le bupawl laia meiser chok rol ang nîng an ta. an kawl le kienga umhai chu an voi le changah kàng hmang an ta, Jerusalem ruok chu a hmun ngaiah him zing a tih.
{12:7} Davida sûnghai le Jerusalem ropuina chu Juda sûngkuo nèka a ropui lem nawna dingin, LALPA chun Judahai chèngna hmun chu san suok hmasa tak a tih.
{12:8} Chu ni chun LALPAN Jerusalema chênghai chu hum a ta, anni laia a ongrop tak khom Davida anga hrât nîng a ta, Davida sûngkuo chu Pathien ang, an hmaa LALPA vàntirko fe ang chu hung nîng an tih.
{12:9} Chu ni chun Jerusalem hung beitu hnamhai po po chu sukse dingin inthok suok ka tih" tiin.
{12:10} "Davida sûngkuo le Jerusalema chênghai chunga chun lunginsietna le hnìna thlarau buok khum ka ta, an sun hlumpa chu en an ta, miin a naupa nei sun a sùn angin sûn an ta, nau lutîr pùrdo anga nain a pûr chu do an tih.
{12:11} Chu ni chun Megido phai Hadad Rimon-a an tap anga nasain Jerusalema khom nasa takin tap an tih.
{12:12} A ramin sûn a ta, Davida sûngkuoa pahnam tinin an nuhmeihai leh sûn an ta, Nathan sûngkuohai khomin an nuhmeihai leh sûn an tih.
{12:13} Levi sûngkuoa pahnam tin le an nuhmeihai le Simei sûngkuoa pahnam tin le an nuhmeihaiin sûn an ta,
{12:14} pahnam dang po po le an nuhmeihaiin sûn bok an tih." tiin.
{13:1} "Chu ni chun Davida sûngkuo le Jerusalema chênghai suolna le tirdakumnahai chu sawp faina dingin tui hung luong suok a tih.
{13:2} "Chu ni chun milem hming an lam hlakhai chu a rama inthokin sukbo ka ta, hriet zing ni ta naw ni hai" ti hi Iengkim LALPA thu suok a nih. "Zawlneia insâlhai le thlarau tirdakumhai chu a rama inthokin la hmang ka tih.
{13:3} Tu khomin thu an la hril lawk rop a ni chun, a hringtu nu le pahai chun, 'LALPA hminga khêl i hril leiin i thi ding a nih' tîng an ta, thu a hril lawk lai ngei chun a hringtu nu le pahai ngeiin sun hlum an tih.
{13:4} "Chu pha chun chuong zawlneihai chun inlàrna an hmu chu inzàpui tâng an ta, mi hlèmna dingin zawlnei korfuol inhmul dem dum hâk ta bok naw ni hai.
{13:5} 'Zawlnei ka ni nawh. Lo nei mi ka ni a, ka tleirawla inthoka lo sin thawa fâk zong hlak mi hrim ka nih' tîng an tih.
{13:6} Chun, miin, 'I panga hliemna serhai kha teh?' tia an indon chun, 'Ka ruolhai inah ka changsuola a nih' tiin don a tih.
{13:7} Iengkim LALPAN hieng hin a tih:"Aw kawlhnâm, har rawh,Ka berampu laka chun har rawh, Ka sangawizawnpui laka chun.Berampu chu sât hlum la,Beram ruol chu indar an ta,A têhai chungah kut thlâk ka tih.
{13:8} Hmun thuma thea hmun hni chu,A ram pumah thi hmang an ta,Hmun thumna chu hlà nîng an tih.
{13:9} Anni chu meiah fieng ka ta,Tangkaruo angin thlit fìm ka ta,Rangkachak angin fieng ka tih. Ka hming hung lam tâng an ta,Anni chu lo don ka ta,"Ka mihai an nih" ti tâng ka ta,"LALPA chu kan Pathien a nih"Tiin mi ko ve tâng an tih."
{14:1} Ngai ta, in râllâkhai nangni laia in insem hun ding LALPA ni chu a hung hnâi mèk a nih.
{14:2} Jerusalem do dingin hnam po po ka ko khawm ding a nih. Khawpui chu lâng an ta, inhai rok ram an ta, nuhmeihai chu suollui an tih. Khawpui mihriem zâtve chu salah thuoi hmang an ta, a danghai chu khawpuia inthokin suok naw ni hai.
{14:3} Chu pha chun LALPA chu inthok suok a ta, indo chânga a bei hlak angin, chuong hnamhai chu bei a tih.
{14:4} Chu ni chun Jerusalem sak tienga Oliv tlànga chun a kè innghat a ta, a tlâng chu a laiah sak le thlang zawngin inphel a ta, a laiah ruom lien tak hung um a ta, a tlâng tieve chu hmar tieng intawl a ta, a tieve chu sim tieng intawl a tih.
{14:5} Tlâng kâr ruoma chun inbi hmang in ta, ruom chun Azel chen va sun a tih. Judai ram lal Uzia inlal laia lirhnînga in tlàn siet ang khan tlân sieng in tih. Chu zoah LALPA ka Pathien chu a mi thienghlim po po leh hung a tih.
{14:6} Chu ni chun var um naw ni a, dei naw ni a, zil tla bok naw nih.
{14:7} Chu ni chu ni dangdai tak, LALPA chauh hriet, sùn ni lo, zàn ni bok lo nîng a tih. Zàn tieng ruok chun var hung um a tih.
{14:8} Chu ni chun Jerusalema inthokin hringna tui hung luong suok a ta, a zàtve chu Tuipui Thiah luong lût a ta, a zàtve dang chu Mediterranean tuipuiah; chuong ang chun nipui le thlasika khom nîng a tih.
{14:9} LALPA chu hnuoi pumpuiah lal nîng a ta, chu ni chun LALPA pakhat chauh um a ta, a hming chauh chu hming um sun nîng a tih.
{14:10} Ram po po chu Gebaa inthoka Jerusalem sim tienga Rimon chenin Araba ang hung nîng a tih. Sienkhom, Jerusalem chu chawi sàngin um a ta, Benjamin kotkhâr-a inthoka kotkhàr pakhatna le a kila kotkhàr chen le Hanalel Insàng le laltak uoiin sawrna khur chenin a hmun pangngai hluong a tih.
{14:11} Hluo sip an ta, suksiet ni ta naw ni a, Jerusalem chu him tâng a tih.
{14:12} Jerusalem dotuhai po po chunga LALPAN hripui a'n lêngtir ding chu hi hi a nih: An kea an ngîr zing laiin an taksa hmon thlàng a ta, an mit khurah an mithai zop ral a ta, an bàuah an lei hmon thlàng a tih.
{14:13} Chu ni chun chí-âina nasa takin LALPAN mihai chu inmantir a ta, pakhatin pakhat dang kutah man a ta, inbakkei an tih.
{14:14} Juda khomin Jerusalem bei a ta, an sè vèla hnamhai rosum, rangkachak le tangkaruo le silfèn tam tak la khawm a tih.
{14:15} Chu hripui chu sakor hai, sabengtung lien chi hai, sanghawngsei hai, sabengtung chin chi hai le an inkulnaa ran um po pohai chunga khom inlèngtir a tih.
{14:16} Jerusalem do hlaktu, hnam hrang hrang la dam khawsuokhai chu kum tinin Laltak, Iengkim LALPA chu chawibiek ding le Bawkte Kùt hmang dingin Jerusalemah hung hlak an tih.
{14:17} Hnuoia hnam tu khom Jerusalema Laltak, Iengkim LALPA chawibiek dinga kûta hang fe naw taphot chun ruotui dong naw ni hai.
{14:18} Aigupta mihai khom kût hmang dinga an hang fe ve naw chun ruotui dong naw ni hai. Bawkte Kùta hang fe ve lo hnamhai a hremna hripui bok chu an chungah inlèngtir a tih.
{14:19} Chu chu Aigupta hremna le Bawkte Kùt hmang dinga hang fe ve lo hnamhai po po hremna chu nîng a tih.
{14:20} Chu ni chun sakor telnènga hai khom LALPA TA DINGA SER HRANG ti chuong tâng a ta, LALPA ina bûr le bèl po po khom maichàm hmaa ser thieng bûr le bèl angin thienghlim vong tâng a tih.
{14:21} Jerusalem le Judai rama bûr le bèl po po chu Iengkim LALPA ta dinga thienghlim nîng a ta, inthawia fehaiin bûr le bèlhai chu thlai suongna dingin hmang an tih. Chu ni chun Iengkim LALPA inah sumdawng tu khom um ta naw ni hai.
