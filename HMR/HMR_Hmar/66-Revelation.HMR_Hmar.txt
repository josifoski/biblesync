{1:1} Isu Krista thu puong suok hi Pathienin thil hung tlung vak ding thu a siehlawhai hriet dinga a pèk le vàntirko tira a siehlaw Johan kuoma a hung inhriettir chu a nih.
{1:2} Johan chun Pathien thu le Isu Krista inhriettirna a hmu le dong po po chu a puong a nih.
{1:3} Hi hrillawkna thuhai hi tiem a, ngaithla a, thu zieka umhai lungrila zawmtuhai chu an ham a tha ie, a hun a tlung têp ta si a.
{1:4} Johan chun Asia rama kohran pasarihai chibai a bûk chèu. Um zing le um tah le la um ding le a lalthungpha hmaa thlarau pasari le
{1:5} Isu Krista, thuhretu ringum, mithi laia inthoka tho hmasa tak, hnuoia lalhai chunga rorêltu kuoma inthoka lunginsietna le inremna chu in kuomah um raw se.
{1:6} Mi hmangai a, a thisena ei suolhaia inthoka mi'n tlan suok a, a lalram le Pa Pathien rong bawl dinga thiempu hnama mi siemtu kuomah, ama kuoma ngei chun, ropuina le lalna chatuonin um raw se. Amen.
{1:7} En ta u, sûm lai khin a hung mêk a nih, mit tinin hmûng an tih, ama suntuhai ngei khomin. Chun, khawvela hnam tinin ama tà bok an tih. A nih, chuong ang tak chu ni raw se! Amen.
{1:8} " Kei hi Alfa le Omega, um zing le um tah le la um ding, Iengkimthawthei chu ka nih" Lalpa Pathien chun a tih.
{1:9} Kei Johan, in unau, Isu leia sukdùdàna sel taka tuorpuitu chêu le a lalna intawmpuitu chêu hi Pathien thu lei le Isu thu inhriettir ka hril leiin Patmosa an ti thlierkârah siein ka um a.
{1:10} Lalpa nia chun thlarauin ka lo um a, ka hnung tienga inthokin rawl inring tak el, tawtawrawt ri ang ka hriet a.
{1:11} "I thil hmu hi lekhaah ziek thla la, kohran pasari- Efesi kohran, Smurna kohran, Pergamos kohran, Thuatira kohran, Sardis kohran, Filadelfia kohran le Laodikei kohran -hai kuomah thon rawh" a ti ka hriet a.
{1:12} Rawla mi betu chu hmu tumin ka hei ngha kìr a, rangkachak khawnvar siena pasari ka hmu a,
{1:13} khawnvar siena lai chun 'mihriem naupa ang',b kepha huopa korfuol hâk, a âwma rangkachak hrèncheia inhrêng ka hmu bok a;
{1:14} a lu le a sam chu sahmul vàr ang le vûr anga vâr a na, a mit chu meichok inhlap ang a na;
{1:15} a kepha chu dâr tle chi, rawtuina meia raw thieng tah ang el a na; a rawl chu tuipui insok ri hum hum ang a nih.
{1:16} A kut chang tieng arasi pasari a chawi a; a bàua inthok chun kawlhnâm ngei ton, ngei tak el a hung suok a, a hmêl chu nisa var vanglai ang a nih.
{1:17} Chun, ama ka hmu phing leh a ke bulah thidangin ka tlu a. A kut chang tieng ka chungah a hung innghat a,
{1:18} "Ti naw rawh, kei hi a Hmasatak le Nuhnungtak, Mihring chu ka nih; ka thi a, sienkhom ngai ta, chatuona dingin ka hring nawk tah. Thìna le Mithi khaw chabihai neitu ka nih.
{1:19} "Chuleiin, i thil hmu tahai, thil um zing le thil la tlung dinghai chu ziek thla rawh.
{1:20} Ka kut chang tienga arasi pasari le rangkachak khawnvar siena pasari i hmuhai umzie inthup chu hi hi a nih: arasi pasarihai chu kohran pasari vàntirkohai an na, khawnvar siena pasari chu kohran pasarihai chu an nih" a ta.
{2:1} "Efesi kohran vàntirko kuoma chun hieng hin ziek rawh: A kut chang tienga arasi pasari chawi, rangkachak khawnvar siena pasari laia inlon inlon khan hieng thu hi a hril a nih:
{2:2} I thilthawhai ka hriet, i sin inrimzie dàm, i selzie dàm, mi rilohai i ngai thei nawzie dàm, tirko ni si lo tirkoa insâlhai chu fie a, a tehlêm an nih ti i man suok thuhai dàm ka hriet a.
{2:3} Ka hming leiin sel takin, harsatnahai beidong loin i tuor tihai khom ka hriet.
{2:4} "Amiruokchu, inthiem nawna che ka nei: i mi hmangai tìr ang khan i mi hmangai ta nawh.
{2:5} I mi tlùksan nasatzie hi ngaituo la, sim la, a tira i thaw ang khan thaw nawk rawh. I sim naw chun i kuomah hung ka ta, i khawnvar siena kha a hmuna inthokin son hmang ka tih.
{2:6} Ka theida zawng, Nikolahaic thilthaw i theida ruok hi chu i thaw tha.
{2:7} Thlarauin kohranhai kuoma thu a hril hi hriet theina dinga na nei chun ngaithla ngun raw se. A hnètu taphot chun Pathien paradis-a hringna thing ra fa thei an tih" tiin.
{2:8} "Smurna kohran vàntirko kuoma chun hieng hin ziek rawh: A Hmasatak le Nuhnungtak, thia hring nawk ta khan hieng hin a tih:
{2:9} I tuornahai le i pasietziehai ka hriet, sienkhom i hausa si. Juda mi ni lo, Juda inti, Setan Sunagoga mihaiin an hril siet dàn che khom ka hriet.
{2:10} I thil tuor ding hi ti naw. Ngai ta, nangni laia mi thenkhat chu lung inah khumin Diebol chun a fie ding chèu a na, ni sawm sûng suknomnatna tuor in tih. Thi chenin ringum takin um pei la, hringna lallukhum pêng ka ti che.
{2:11} Thlarauin kohranhai kuoma thu a hril hi hriet theina dinga na nei chun ngaithla ngun raw se. A hnètu taphot chu thì hnìna chun ieng khom law thei naw nih.
{2:12} "Pergamos kohran vàntirko kuoma chun hieng hin ziek rawh:
{2:13} Kawlhnâm ngei ton, ngei tak neitu khan hieng hin a tih: Setan lalthungpha innghatna hmunah i um ti ka hriet; sienkhom ka hming i chel tlat a, ka thu hretu mi ringum Antipa kha, in khuo Setan hmuna an that lai khom khan, i mi ringna i'n phatsan chuong nawh.
{2:14} Amiruokchu, demna met che ka nei, Balaam zirtirna thu pomtu nangni lai in kol leiin. Ama chun Balak chu Israel nauhai thuoi suol dàn a'n chûktir a, Israel nauhai chu milem biekna sa fa ding le inditna suola lût dingin a thuoi suol a.
{2:15} Chuong ang bokin, nangni lai Nikola zirtirna chel tlat in um a.
{2:16} Chuleiin sim ro, chuong naw chun in kuomah hung nghàl ka ta, ka bàua kawlhnâm hin ka hung bei tawl ding chèu a nih.
{2:17} Thlarauin kohranhai kuoma thu a hril hi hriet theina dinga na nei chun ngaithla ngun raw se. A hnètu taphot kuoma chun manna inthup thenkhat chu pêng ka ta; chun lung vàr pe bok ka ta, chu lunga chun a dongtu chauin a hriet hming thar a chuong" tiin.
{2:18} "Thuatira kohran vàntirko kuoma chun hieng hin ziek rawh: Pathien Naupa, meichok inhlap ang mit nei le dâr tle chi ang ke nei chun hieng thu hi a hril a nih:
{2:19} I thilthawhai ka hriet, i mi hmangaizie dàm, i ringumzie dàm, i rongbawl dàn dàm, i tuorselzie dàm, i tan hlim nêka tuta thil i thaw nasat lemzie dàm.
{2:20} Amiruokchu, demna che ka nei; nuhmei Jezebel, zawlnei inti kha i ngài thei leiin; ama chun ka siehlawhai chu indit chîng ding le milem biekna sa fa dingin a zirtir a, a thuoi suol a.
{2:21} A simna dingin hun ka pêk a, sienkhom indit chîng a bànsan chuong nawh.
{2:22} Chuleiin, natna khumah thè thlung ka ta, a uirepuihai khomin an thil chìng an sim naw chun nasa takin tuor an tih.
{2:23} A nauhai chu khawng hlum ka ta, chuongchun lungril le ngaituona po po hre vongtu ka nizie kohranhaiin hrieng an tih. In thilthaw ang peiin rul seng ka ti cheu.
{2:24} "Thuatira khuoa mi danghai chun hi zirtirna hi zawm ve lo a, 'Setan thurùk ril' an tihai khom in pom ve naw leiin in chungrikna belsa nawng ka tih.
{2:25} Ka hung nawk hmâ khat in thil nei kha vong tlat ro.
{2:26} A tawp chena ka ditzawng thawtu le hnètu chu, ka Pa kuoma inthoka thuneina ka hmu ang bokin, hnam tin chunga thuneina pêng ka ta,
{2:27} ama chun thîr hmol hmangin an chungah ro rêl a ta, pil bêl angin dêng dar a tih.
{2:28} Chun, sikhawvar khom pe bok ka tih.
{2:29} Thlarauin kohranhai kuoma thu a hril hi hrietna dinga na nei chun ngaithla ngun raw se" tiin.
{3:1} "Sardis kohran vàntirko kuoma khom hieng hin ziek rawh: Pathien Thlarau pasari le arasi pasari neitu chun hieng hin a tih: I thilthawhai ka hriet; dam vur anga inlang ni si, i thi tlat bok si;
{3:2} insukhar la, i thil la nei sun, thi vâng vàng hai kha sukhring nawk rawh. I thilthawhai ka Pathien mit tlung zo hrim ka hmu nawh.
{3:3} An zirtir chê le i thu donghai kha hre zingin zawm la, i suol sim rawh. I har naw chun rûkru angin hung ka ta, ka hung hun hre naw pal i tih.
{3:4} "Sardis khuoa mi tlawmte ruok chu an silfènhai sukporchè lo an um a, chuonghai chun an phu ang hrimin, thuom vâr hâkin ka kuomah lêng vèng an tih.
{3:5} Anni ang boka hnètu chun thuom vâr hâk a ta, hringna bua inthokin a hming thâi bo ngai naw ning. Ka Pa le vàntirkohai hmaah ama chu tan ka tih.
{3:6} Thlarauin kohranhai kuoma thu a hril hi hrietna dinga na nei chun ngaithla ngun raw se.
{3:7} "Filadelfia kohran vàntirko kuomah hieng hin ziek rawh: Mi Thienghlim, Mi Indik, Davida chabi neitu, a hong tah chu tu khomin khàr thei lo, a khàr tah chu tu khomin hong thei lo chun, hieng hin a tih:
{3:8} I thilthawhai ka hriet. En ta, tu khom khâr thei lo kotkhâr hong sa i hmaah ka'n nghat hi. Hràtna tlawmte chauh i nei ti ka hriet a, sienkhom ka thu i vong tlat a, ka hming i'n phat ngai nawh.
{3:9} Setan sunagoga mi khêlhlip ruol, Juda ni si loa Judaa insâlhai chu hung thuoiin i ke bulah inkûntir ka ta, nang hi ka hmangai chu i nih ti hre tâng an tih.
{3:10} Sel taka tuor dinga thu ka pèk che chu i vong leiin, hnuoia chêng po po fiena dinga khawvel pumpuia hremna a hung tlung hunah kei khomin humhim ka ti che.
{3:11} "Ka hung vak ding a nih. Lallukhum i chang ding chu tu khomin an inchùpêk nawna ding chein i thil nei sa kha vong tlat rawh.
{3:12} A hnètu taphot chu ka Pathien tempul banah phun ka ta, chu taka inthok chun son ni ta ngai naw ni hai. Pa Pathien hming anniah chuong a ta, Pathien khawpui Jerusalem thar, ka Pathien kuoma inthoka hung tum hming le ka hming thar chu anniah ziek bok ka tih.
{3:13} Thlarauin kohranhai kuoma thu a hril hi hrietna dinga na nei chun ngaithla ngun raw se.
{3:14} "Laodikei kohran vàntirko kuoma chun hieng hin ziek rawh: Amen, Thuhretu Ringum le Mi Indik, Pathien thilsiem po po bul chun hieng hin a tih:
{3:15} I thilthawhai ka hriet, i dei naw a, i lum bok nawh; i dei amanih i lum amanih ka dit a nih.
{3:16} Dei si lo, lum si loa i lum puot chauh leiin ka baua inthokin peisâk ka ti che.
{3:17} 'Ka hausa, iengkim ka hau, tlàksam ka nei nawh' i ti vei a; sienkhom mi rimsi, lungsietum, pasie, mitdel le saruok el i nih ti i hriet si nawh.
{3:18} Chuongchun, i hung hausak theina dingin, meia rangkachak raw thieng hnung chu ka kuoma inthoka inchaw dingin thurawn ka pêk che. I saruokna inzapuium tak inkhumna dingin hâk ding zakaw vâr le i mita i hmu theina dingin mitna damdawi inchaw rawh.
{3:19} Ka hmangai chu zilin ka thunun hlak. Chuleiin, ka thu ngai la, sim rawh.
{3:20} Ngai ta, kotkhâr bula ngîrin ka kik hi; tu khom ka rawl hrea kot mi hongpêktu kuoma chun lûtin a kuomah zânbu kîl ka ta, ama khomin ka kuomah kîl bok a tih.
{3:21} A hnètu taphot chu ka lalthungphaah inthungtir vêng ka tih, kei khomin ka hnè a, lalthungphaa ka Pä bula ka'n thung ve ang hin.
{3:22} Thlarauin kohranhai kuoma thu a hril hi hrietna dinga na nei chun ngaithla ngun raw se." tiin.
{4:1} Chuong thil hnunga chun ka hang en a, ngai ta, vàna kotkhâr inhong ka hmu a. Tawtawrawt ri ang mi betu rawl ka hriet hmasak khan, "Hi taka hin hung rawh, tuta hnunga thil tlung dinghai chu inentir ka ti che" a ta.
{4:2} Thlarauin ka um ta nghâl a. Ngai ta, vàna chun lalthungpha a um a, chu taka chun mi pakhat a thung a.
{4:3} A hmêl chu jaspi le karnelian lung ang elin a'n lang a. Lalthungpha vela chun lunghlu rong hring nghiel ang sumrisàng a'n zâm chiei a.
{4:4} Lalthungpha huol vela chun lalthungpha dang sawmhni pali a um a, chu taka chun upa sawmhni pali an inthung a, thuom vâr an hàk a, rangkachak lallukhum an khum seng bok a.
{4:5} Lalthungphaa inthok chun kawl a hung inlep a, vàninrûm ri dur dur a hung suok a. Lalthungpha hmaa chun meiser pasari a chok puot puot a, chuonghai chu Pathien thlarau pasarihai chu an nih.
{4:6} Lalthungpha hmaa chun dârthlalang ang el tuifinriet, krustal lung anga fîm a um a, a laia lalthungpha sîr tuoka chun hnung tieng le hma tieng mita sip thilhring pali an um a.
{4:7} Thilhring pakhatna chu sakeibaknei ang a na, thilhring pahnina chu bawngchal ang a na, thilhring pathumna chun mihriem hmêl a put a, thilhring palina chu mupui vuong lai ang a nih.
{4:8} Thilhring palihai chun thla paruk an nei seng a, an thla puo le sùng tieng chu mitin a sip a. Sùn le zàn chawl loa chawibiekin, "Lalpa, Iengkim Pathien,Um tah, um zing le hung um ding chu,A thienghlim, a thienghlim, a thienghlim"tiin an khèk a.
{4:9} Thilhring palihai chun lalthungphaa thung, chatuona hring zing chu chawimawi le inpâka lawmthu an hril po leh,
{4:10} lalthungphaa inthung hmaa chun upa sawmhni palihai chu an bokkhup a, chatuona hring zing chu an chawibiek hlak a.
{4:11} Lalthungpha hmaa chun an lallukhum chu siein,"Nang kan Lalpa le kan Pathien,Ropuina hai, chawimawina hai,Thilthawtheina hai dong tlàk i nih;Nangin iengkim i siem a,I thua siem le um vong an ni si a"tiin an rem a.
{5:1} Lalthungphaa inthungpa kut chang tieng chun lekhabu ziel, a sûng le puoa ziek, inchikna suoi pasaria nam le chàr tlat ka hmu a.
{5:2} Vàntirko thilthawthei tak ka hmu a, ama chun rawl inring takin, "Tu am inchikna suoia chàr hi hong a, lekhabu ziel hi sût tlàk um an ta?" tiin a khêk a.
{5:3} Lekhabu ziel chu sût a, a sûng en thei vànah tu khom an um naw a, hnuoia le hnuoi sùnga khom an um bok nawh.
{5:4} Lekhabu ziel chu hong a, a sûng en thei tu khom an um naw leiin ka tap ka tap a.
{5:5} Upa laia pakhat chun, "Tap naw rawh, ngai ta, Juda hnama sakeibaknei, Davida Tobul khan inchikna suoi pasari chu hong a, lekhabu ziel chu sût dingin a hnè tah" a ta.
{5:6} Thilhring pali le upahai thung huol, a lai taka lalthungphaa chun Beramte that tah ni awm tak ngîr ka hmu a. Beramte chun ki pasari le mit pasari a nei a, chuonghai chu hnuoi hmun tina Pathienin a tir suok thlarau pasarihai chu an nih.
{5:7} Lalthungphaa inthung chang tienga lekhabu ziel chu a lâk a.
{5:8} A hang làk chun thilhring palihai le upa sawmhni palihai chu Beramte hmaa chun an bokkhup a. Tingtang le rangkachak berbu, mi thienghlimhai tongtaina rimtuia sip chu, an chawi seng a.
{5:9} Anni chun,Nang lekhabu ziel chu la a,A'n chiknahai chu sût tlàk i nih,Thatin i um tah leiin;Chi tin, tong tin, mi tin,Hnam tina mihai chu,Pathien ta dingin,I thisenin i'n chawk a;
{5:10} Kan Pathien rong bawl dingin,A lalram le thiempuah i siem tah a,Hnuoi chungah ro rêl an tih"tiin hla thar an sak a.
{5:11} Chun, ka hang en a, lalthungpha le thilhringhai le upahai huol vela chun vàntirko ruol, a sânga sâng le a sînga sîng tam tak rawl ri chu ka hriet a.
{5:12} "Beramte that ta hnung chunThilthawtheina hai, hausakna hai,Varna hai, hràtna hai,Chawimawina hai, ropuina hai,Inpâkna hai hmu tlâk a nih"tiin an sak a.
{5:13} Thilhring tinrêng, vàna mi dàm, hnuoia mi dàm, hnuoi sûnga mi dàm, tuifinrieta mi dàm le a sûnga um po po rawl ka hriet a."Lalthungphaa inthung leBeramte kuoma chun,Inpâkna hai, chawimawina hai,Ropuina le thilthawtheina hai,Chatuonin um raw se"tiin hla an sak a.
{5:14} Thilhring palihai chun, "Amen" an lo ti a, upahai khom chun bokkhupin an chawibiek a.
{6:1} Beramtein inchikna suoi pasari laia pakhat a hong lai chu ka hmu a; thilhring pali laia pakhat chun vàninrum anga inringin, "Hung suok rawh" a ti ka hriet a.
{6:2} Ka hang en a, ka hmaa chun sakor vàr ka hmu a, a chunga chuong chun thal ngul a chawi a, lallukhum an pèk a, hnètu anga hnè pei dingin a suok tah a.
{6:3} Inchikna suoi pahnina chu a hang hong a, thilhring pahnihna chun, "Hung rawh" a ti ka hriet a.
{6:4} Ka hang en a, sakor sen lâr, a hung suok a. Hnuoiah inphêk sàmna a tlung theina dingin sakora chuong kuoma chun hnuoia inthoka inremna lâk hmang theina thu pèk a na, kawlhnâm lien tak pèk a ni bok a.
{6:5} Inchikna suoi pathumna chu a hang hong a, thilhring pathumna chun, "Hung rawh" a ti ka hriet a. Chuongchun, ka hang en a, ka hmaa chun sakor dum ka hmu a. A chunga chuong chun phahlà a chawi a.
{6:6} Thilhring palihai laia inthoka hung suok ni awm tak rawl ka hriet a, "Ni khat hlawin huit ni khat tlà, ni khat hlawin barli ni thum tlâ; uoiin le sahriek ruok chu tawkpoi naw" a ti ka hriet a.
{6:7} Beramtein inchikna suoi palina a hang hong chun, thilhring palinain, "Hung rawh" a ti ka hriet a.
{6:8} Ka hang en a, sakor dâng tak el ka hmu a, a chunga chuong hming chu Thìna a na, Mithi khuoin inhnai takin a hung zui a. Kawlhnâm dàm, tâm dâm, hri dàm, ram sakol dàm hmanga sukhlum dingin hnuoi hmun lia hmun khat chungah thuneina pèk an ni a.
{6:9} Inchikna pangana chu a hang hong a, Pathien thu lei le an thu hril leia that, mi thienghlimhai thlarau chu, maichàm hnuoiah ka hmu a.
{6:10} Anni chun rawl inring takin "Aw, Lalpa ropui, mi thienghlim le mi indik tak, iengtik am hnuoi mihai chunga hin ro rêlin kan thisen phuba chu mi lapêk i ta?" tiin an khèk a.
{6:11} Anni chu korfuol vàr a pêk seng a, an siehlaw chanpuihai le an unauhai chu anni ang boka that kim an ni hmâ khat chu lo la nghâk hrì dinga hril an ni a.
{6:12} Inchikna suoi parukna a hong lai chu ka en zing a. Lir nasa takin a hung inhnìng a. Nisa chu kèl hmula siem saiip dum ang elin a hung inthim a, thla chu thisen angin a hung sen bok a.
{6:13} Thlipuiin theichang sel a nuoi til ang elin arasihai chu hnuoiah an tla chum chum a.
{6:14} Vàn chu lekhabu anga ziel hmangin a um a, tlâng le thlierkâr po po khom an umna hmuna inthoka son hmang an ni tah vong a.
{6:15} Chuongchun, hnuoia lal hai, rorêltu hai, sipai lal hai, mi hausa hai, mi ropui hai, suok hai le suok naw hai khom pûk le tlânga lungpuihai chu phènin an inbi a.
{6:16} Tlâng le lungpui hai kuoma chun, "Mi del ro, lalthungphaa thung mit hmua le Beramte lungsennaa inthok chun mi del khum ro.
{6:17} An lungsenna ni räpthlâk tak chu a hung tlung ta si a, tuin am tuor zo an ta?" an ta.
{7:1} Chu hnunga chun vàntirko pali, khawmuol le tuifinriet le thing chungah hai thli a hrâng nawna dinga kawl kil lia thli kuo hruk tlat dinga ngîr ka hmu a.
{7:2} Vàntirko dang, Pathien hring inchikna suoi chawia sak tienga inthoka hung suok ka hmu bok a. Hnuoi le tuifinriet suksiet theina thu an pèk vàntirko palihai kuoma chun inring taka khêkin,
{7:3} "Ei Pathien siehlawhai chala inchikna suoi kan nam hmâ khat chu khawmuol le tuifinriet le thinghai hi tawk poi naw ro" tiin.
{7:4} Chun, Israel thlahai hnam tina mi an inchik zàt ka hriet chu mi nuoikhat le singli le sangli, hieng ang hin:
{7:5} Juda hnama mi sîngkhat le sânghnih,Reuben hnama mi sîngkhat le sânghnih,Gad hnama mi sîngkhat le sânghnih,
{7:6} Aser hnama mi sîngkhat le sânghnih,Nafthalia hnama mi sîngkhat le sânghnih,Manase hnama mi sîngkhat le sânghnih,
{7:7} Simeon hnama mi sîngkhat le sânghnih,Levi hnama mi sîngkhat le sânghnih,Isakar hnama mi sîngkhat le sânghnih,
{7:8} Zebulon hnama mi sîngkhat le sânghnih, Josefa hnama mi sîngkhat le sânghnih,Benjamin hnama mi sîngkhat le sânghnih.
{7:9} Chu hnunga chun ka hang en a, ngai ta, tu tiem sêng loa tam mipui, hnam tin, chi tin, mi tin le tong tina mi, korfuol vàr hâka tûmkâu chawiin, lalthungpha le Beramte hmaa ngîr ka hmu a.
{7:10} Rawl inring takin,"Sandamna chuLalthungphaa inthung,Ei Pathien le Beramte Kuoma inthok a nih"tiin an khèk a.
{7:11} Vàntirko po po chun lalthungpha le upahai le thilhringhai chu an ngìr huol a. Lalthungpha hmaa chun an bokkhup a, Pathien chawibiekin,
{7:12} "Amen,Inpâkna hai, ropuina hai, varna hai,Lawmthu hai, chawimawina hai,Thilthawtheina le hràtna hai,Chatuonin ei Pathien ta a nih,Amen"tiin an insam a.
{7:13} Upa laia pakhat chun, "Hieng korfuol vàra inthuomhai hi tuhai am an na, khaw laia inthoka hung am an na?" tiin a mi'n don a.
{7:14} Kei chun, "Pu, nangin i hriet lem annawm" ka ta. Ama chun, "Hienghai hi rinumna râpthlâk taka inthoka hung suok, Beramte thisena an silfènhai vâr taka sawpfaituhai chu an ni hi.
{7:15} Chuleiin, Pathien lalthungpha hmaah,A tempulah sùn le zàn umin,A rong an bawl tah a ni hi.Lalthungphaa inthung chun,An chungah puon in zàrpêk a tih.
{7:16} An phìng tâm ta naw ni a, An dang châr ta bok naw nih.Ni intêngin em naw ni a,Lum sahâl tuor ta naw ni hai.
{7:17} Lalthungpha lai taka inthung,Beramte chu an vêngtu nîng a ta, Hringna tuikhurah thuoi a ta, Pathien chun an mita inthokin,Mitthli po po chu hru hul a tih" a ta.
{8:1} Inchikna suoi pasarina a hang hong chun dâr chenve lai vàn a ré thup a.
{8:2} Pathien hmaa ngîr vàntirko pasari ka hmu a, tawtawrawt pasari an pèk a.
{8:3} Lalthungpha hmaa rangkachak maichàm bula chun vàntirko dang, rangkachak berbu chawi a hung ngìr a, mi thienghlim po po tongtaina le maichàma inhlàn ding rimtui an pêk teu a.
{8:4} Vàntirko kuta inthoka rimtui raw khu chu mi thienghlimhai tongtaina le chun Pathien hmaah a'n zäm tung a.
{8:5} Chu zoah, vàntirko chun rimtui rawna berbu chu a lâk a, maichàma meiling chu berbu sipin a luok a, hnuoiah a bun thlâk a. Chuongchun, vàn a hung inrûm dur dur a, rawl nasa tak a hung suok a, kawl a'n lep zuk zuk a, lir a hung inhnìng a.
{8:6} Chun, vàntirko pasarihai chun tawtawrawt an chawi seng chu mût dingin an inring a.
{8:7} A hmasa tak chun a hang mût a, riel le mei, thisen le inpol chu hnuoiah an pei thlàk a; hnuoi hmun thuma thea hmun khat le thing hmun thuma thea hmun khat a kàng hmang a, hlohna hring po po khom a kàng hmang vong bok a.
{8:8} Vàntirko pahnina chun a hang mût a, tlâng lien tak ang, kâng puot puot chu tuifinrietah an pei thlàk a.
{8:9} Tuifinriet hmun thuma thea hmun khat chu thisenah a hung inchang a; tuifinrieta chêng thilhring po po hmun thuma thea hmun khat chu an thi a, long khom hmun thuma thea hmun khat chu a se vong bok a.
{8:10} Vàntirko pathumna chun a hang mùt a, arasi lien tak, meiser anga chok hlut hlut hi vàna inthokin vadungpui le vadungted hmun thuma thea hmun khat chunga chun a hung tla a.
{8:11} Chu arasi hming chu 'Khâkna' a nih. Chu chun tui hmun thuma thea hmun khat chu a sukkha a, a kha taluo leiin tui a khâkna hmuna mi tam tak chu an thi a.
{8:12} Vàntirko palina chun a hang mùt a, nisa hmun thuma thea hmun khat, thla hmun thuma thea hmun khat le arasi hmun thuma thea hmun khat chu a dèng a, hmun thuma thea hmun khat seng chu a'n thim ta vong a, hnuoi hmun thuma thea hmun khatin ni var a hmu ta naw a, zàn khomin chuong ang bokin.
{8:13} Ka hang en a, vànlaizawlah mupui a hung vuong a, "Vàntirko dang pathumin an tawtawrawt an mût pha chun hnuoia chênghai ta dingin a va râpthlàk awm de! a va râpthlàk awm de! a va râpthlàk awm de!" tiin a'n hràm tuor tuor a.
{9:1} Vàntirko pangana chun a hang mùt a, vàna inthoka hnuoia arasi tla ka hmu a. Arasi kuoma chun khuorkhurûme chabi chu an pêk a.
{9:2} Khuorkhurûm chu a hang hong a, a kuoa inthok chun rawtuina thuk lien tak ang elin mei khu a hung suok hlut hlut a, meikhu hung suok lei chun nisa le vàn a hung inthim zo tah a.
{9:3} Mei khua inthok chun khàu ruol an hung suok a, khawmuol ainuvêt thilthawtheina ang thilthawtheina an pèk a.
{9:4} An chala Pathien inchikna suoi nei naw mihriemhai chauh chu soisak an phal a; hnuoia hlo hna hring hrim hrim, thlaihai le thinghai ruok chu sukse lo dingin an hril a.
{9:5} Inchikna suoi nam ve lo mihriemhai chu sukhlum êm loa thla nga sûng suknat an phalpèk a; an suknat thei dän chu ainuvet mi se anga nâ a nih.
{9:6} Chuong nia chun mihaiin thina zong an ta, hmu dêr si naw ni hai; thi inhawk an ta, sienkhom thina chun tlânsan sìng a tih.
{9:7} Khàuhai hmèl put dàn chu indo dinga sakor an inthuom ang hi a nih; rangkachak lallukhum ang an khum a, mihriem hmêl ang an put a,
{9:8} nuhmei sam ang sam an nei a, an ha chu sakeibaknei ha ang a na,
{9:9} thîr awmphaw ang awmphaw an nei a, an thla zäp ri chu indonaa sakor tawlailir tam tak tlân ri dur dur ang hi a nih.
{9:10} Ainuvèt ang mei an nei a, an mei chun mi an sè thei a, an sèna chu thla nga sûng a na a.
{9:11} Khuorkhurûm vêngtu vàntirko chu an lal a ni a, a hming chu Hebrai tongin Abaddon, Grik tong chun Apollion an ti a, chu chu 'Sukbohmangtu' tìna a nih.
{9:12} Chungrikna pakhat chu a liem tah a, chungrikna dang pahni a la hung tlung ding a nih.
{9:13} Vàntirko parukna chun a hang mùt a, Pathien hmaa rangkachak maichàm ki palia inthok chun rawl a hung suok a;
{9:14} tawtawrawt chawi vàntirko parukna kuoma chun, "Eufretis vadungpuia vàntirko thlunghai kha hung insuo ro" a ta.
{9:15} Chuongchun, hi kum le thla, hi ni le dârkâra mihriem hmun thuma thea hmun khat thattu dinga an lo buotsai vàntirko pali chu an insuo a.
{9:16} Sakor chungchuong sipai ringot khom maktaduoi zahni an nih ti mi hril ka hriet a.
{9:17} Inlàrnaa sakor le a chunga chuonghai ka hmu dàn chu hieng ang hi a nih: mei anga sen, safir lung anga dumpawl le kât anga eng awmphaw an nei a; an sakor lu chu sakeibaknei lu ang a na, an bâua inthokin mei le meikhu le kât an phu suok puot puot a.
{9:18} An bàua inthoka suok mei le meikhu le kât, hremna pathum chu hmangin mihriem hmun thuma thea hmun khat chu an sukhlum a.
{9:19} Chuong sakorhai thithawtheina chu an bàu le an meiah a um a; an mei chu rûl ang a na, lu a nei a, chu chun mi an inhliem hlak a nih.
{9:20} Hieng hripuia sukhlum mahla mihriemhai hin anni thil siem biek chu an sim chuong naw a, rangkachak dâm, tangkaruo dâm, dâr dâm, lung dàm le thing dàma milem an siem, ieng khom hmu thei lo, hre thei lo le lawn thei bok lo hai biek chu an bàn chuong nawh.
{9:21} Tuolthat an chìng dàm, mi dawi an hmang dàm, inditna suola an inhmang dàm le rûkrùk an chìng dàm khom an sim chuong bok nawh.
{10:1} Vàntirko dang, thilthawthei tak, vàna inthoka hung tum ka hmu a. Ama chu sûmin a'n thuom a, a lua chun sumrisâng a'n zâm a, a hmêl chu nisa ang a na, a ke chu mei ban ang a nih.
{10:2} A kuta chun lekhabu ziel, phar sa, chîte hi a chawi a. A ke chang tieng chun tuifinriet a sir a, a voi tieng chun khawmuol a sir a,
{10:3} sakeibaknei inhûk anga inringin a'n hùk a, chuonga a hang inhùk chun vàninrûm pasarihai chun rawl an insuo a.
{10:4} Vàninrûm pasarihai.thu hril ziek thlâk ka tum lai chun vàna inthoka rawlin, "Vàninrûm pasarihai thu hril chu ip tlat la, ziek thla naw rawh" tiin a mi hung hril a.
{10:5} Tuifinriet le khawmuol sira ngîr vàntirko ka hmu chun a kut chang tieng chu vàn tieng a phar a.
{10:6} Chatuona hring zing, vàn le a sùnga um hai, hnuoi le a chunga um hai, tuifinriet le a sùnga um hai siemtu hming chu sâlin, "Sawt riel ta naw nih!
{10:7} Vàntirko pasarinain kona tawtawrawt a mût pha chun, Pathien thurûk, a siehlaw zawlneihai kuoma a hril ang khan, hung tlung kim tàng a tih" a ta.
{10:8} Chun, vàna inthoka rawl ka hriet khan a mi biek nawk a, "Tuifinriet le khawmuol sira ngîr vàntirko kuta lekhabu ziel inphar saw va la rawh" a ti ka hriet a.
{10:9} Vàntirko kuoma chun ka fe a, "Lekhabu ziel chîte kha mi pe rawh" ka ta. Ama chun, "La la, fa rawh. I phìngpui chun thûrf ti hlêng a ta, i bàua ruok chu khuoizu angin thlum a tih" a ta.
{10:10} Vàntirko kuta lekhabu ziel chîte chu ka lâk a, ka beng ta vong a, ka bàua chun khuoizu angin a thlum a, ka hang lem ruok chun ka phìnga chun a thûr ta èm êm a.
{10:11} Ama chun ka kuomah, "Mi hai, hnam hai, tong tum tum hai le lal hai chungchâng thu i puong nawk ding a nih" tiin a mi hril a.
{11:1} Chun, inkhìna, luong hmol ang an mi pèk a."Fe la, Pathien tempul le maichàm va'n khi la, a sûnga chawibiektuhai chu tiem rawh.
{11:2} Tempul inhuonna huong sùng tuollai ruok chu Jentêlhai kuoma pèk a ni tah leiin inkhì sà naw rawh. Jentêlhaiin khawpui thienghlim chu thla sawmli pahni sûng sir dèng an tih.
{11:3} Nisienlakhom, ka thu hretu pahnihai chu saiip sila thu puong theina pêng ka ta, ni sângkhat zahni sawmruk sûng hril an tih" tiin a mi hril a.
{11:4} Hieng mihai hi oliv thing pahni le khawnvar pahnih, hnuoi Lalpa hmaa ngîr hlak chu an nih.
{11:5} Anni chu tu khomin suknat an tum chun an bàua inthoka mei hung suok chun an hmèlmahai chu a kàng hmang hlak. Chuong ang chun anni suknat tumtuhai chu thi ngêi an tih.
{11:6} Chuonghai chun thu an hril sûng po chu ruo sûr lo dinga vàn khàr theina thu an nei a; tui khom thisenin an inchangtir thei a, an nuom hun hunah hnuoiah hripui tinrêng an inlèngtir thei bok a.
{11:7} Thu an hril zo pha leh khuorkhurûma inthoka hung suok sahrâng chun anni chu do a ta, hnèng a ta, that a tih.
{11:8} An ruong chu khaw ropui kotthlèra chun zâl a ta; chu khawpui chu an Lalpa an hemdena khuo a na, hming lemah Sodom le Aigupta tia ko a ni hlak.
{11:9} Mi tin, chi tin, tong tin le hnam tina mihai chun an ruong chu ni thum le a chenve en huoi huoi an ta, phûm phal naw ni hai.
{11:10} Hieng zawlnei pahnihai leia an tuor nasat êm leiin an thi chu hnuoia chênghai chun lawm an ta, insukhlimna siem an ta, thilpêk inhlàn tuo bok an tih.
{11:11} Amiruokchu, ni thum le a chenve hnung chun Pathiena inthoka hringna thuok chu an sûngah a hung lût a, an ngîr suok el tah a, a hmutuhai pang chu a'n za hle a.
{11:12} Chu zoah, vàna inthokin rawl inring takin, "Hitaka hin hung tung ro" a hung ti a, chuongchun sûmin vàn tieng an kài a, an hmèlmahai chun an thlîr thup a.
{11:13} Chuong lai chun lir nasa takin a hung inhnìng a, khawpui hmun sawma thea hmun khat chu a chim a, mi sângsarih an thi a, a la damhai chun ti le thlabârin vàna Pathien chu an chawimawi a.
{11:14} Chungrikna pahnina chu a liem ta a, chungrikna pathumna chu a hung tlung vak ding a nih.
{11:15} Vàntirko pasarina chun a hang mùt a, vàna inthoka rawl hung suok chun, "Khawvel ram chu ei Lalpa le Krista ram a hung ni tah,Ama chun chatuonin ro rêl a tih" tiin an khèk dur dur a.
{11:16} Upa sawmhni palihai, Pathien hmaa an lalthungphaa inthunghai chu Pathien hmaa bokkhupin,
{11:17} "Lalpa, Iengkim Pathien,Um zing, um tah le la um ding,I theina ropui tak hmang a,Ro i hung rèl tàk leiin,Lawmin kan inpàk che.
{11:18} Hnamhaig chu an lungsen a,Chu chun i lung an suksen a;Mithihai ro i rèlpèk ding ni,I siehlaw zawlnei le mi thienghlim hai,I hming inzàtu a chin a lien,Lawmman i pèk ding hun leHnuoi suksetuhai i suksiet hun chu,Tu hin a hung tlung tah hi"tiin an chawibiek a.
{11:19} Chun, vàna Pathien tempul chu an hong a, a sùnga thuthlung bawm chu a hung inlang a, kawl a hung inlep zuk zuk a, rawl râpum tak a hung suok a, vàn a hung inrûm dur dur a, riel a tla chur chur a.
{12:1} Vànah inchikna mak tak a hung inlang a. Nisaa inthuom nuhmei, a kepha hnuoia thlapä um le arasi sawmpahni chuong lallukhum khum chu a hung inlang a.
{12:2} Ama chun nau a von a, nauhase tuorin a'n rùm a.
{12:3} Vànah inchikna dang, dragon sen lien tak, lu sari le ki sawm nei, lallukhum pasari khum, a hung inlang nawk a.
{12:4} A mei chun arasi hmun thuma thea hmun khat chu vàna inthokin a vai thlâk a, hnuoiah a thè thlâk vong a. Nau a nei phaa lo dol el dingin nuhmei nauhase hmaa chun a'n chân rùn a.
{12:5} Hnamhaih chunga thîrtieng hmanga rorêltu ding nau pasal a nei a, a nau chu Pathien le a lalthungpha hmaa chun lâk tungin a um ta dai a.
{12:6} Nuhmei chu Pathienin thlalèra hmun a buotsaia chun ni sângkhat zahni sawmruk sûng chawma um dingin a tlàn hmang a.
{12:7} Vàna chun indona a hung um a, Mikael le a rawi vàntirkohai chun dragon chu an do a, dragon le a rawihai chun an do lèt ve a.
{12:8} Dragon chun a hnè naw a, vàna a hmun chu an chân tah a nih.
{12:9} Dragon lien tak, rûlpui hreu, Diebol le Setan an ti, khawvel pumpui hlèmtu chu an pei suok a, a rawihai leh hnuoiah an pei thlak a.
{12:10} Chun, vàna inthokin rawl inring takin, "Tu zet hin chu ei Pathienin,A mi lo sansuok tah a nih.A thilthawtheizie, inlalzie,Kristain thu a neizie chuA hung inlang tah a nih.Ei Pathien hmaa sùn-zàna Ei unauhai hêk hlaktu chu,Pei thlâkin a lo um tah.
{12:11} Beramte thisen lei leA thu an puong dar leiin,Hnèna chu an chang ta a;An nun chen khom chàn huomin,Thi hrim hrim an tî si nawh.
{12:12} Vàn le a sùnga chênghai,Chu lei chun hlimin lawm ro;Hnuoi le tuifinriet ruok chu,In chung a va hang pik ngei!Diebol ngei chu in kuomahPei thlâkin a um ta si a;Hun tawite a nei ti hrein,Lungsenin a sip a nih"tia an sak ri chu ka hriet a.
{12:13} Hnuoia pei thlâk a nih ti Dragon-in a hriet chun nau pasal neitu nuhmei chu a hnot thlùr a.
{12:14} Nuhmei chu Rûlpui tawk phàk loa a umna dinga buotsai thlalèra chun a vuong lût theina dingin mupui lien tak thla khing hnih an pèk a, chu taka chun kum thum le a chenve sûng chu chawm an tih.
{12:15} Nuhmei chu lên hmang dingin rûlpui chun vadungpui tui anga tam a bàua inthokin tui a phù suok puot puot a.
{12:16} Sienkhom, nuhmei chu hnuoiin a lo san a, a bàu a ka a, dragonin a bàua a phu suok tui chu a lo dawt kang vong a.
{12:17} Nuhmei chunga chun dragon chu a lungsen hle a, a thla la umhai, Pathien thupêk zawm a, Isu thu ringum taka puong hlaktuhai chu do dingin a'n thok suok a. (18) Dragon chu tuifinriet kama chun a ngîr rùn a.
{13:1} Chun, sahrâng, ki sawm le lu sari nei, tuifinrieta inthoka hung suok ka hmu a, a kia chun lallukhum sawm a um a, a lu kipa chun Pathien hrilsietna hming a chuong a.
{13:2} Ka sahrâng hmu chun keite ang sien khom a ke chu savom ke ang le a bàu chu sakeibaknei bàu ang a ni thung. Dragon chun a thilthawtheina hai, a lalthungpha hai le a thuneina insâng tak hai chu sahrâng a pêk a.
{13:3} Sahrâng lu pakhat chu thipui thei hiel khopin a hliem a, sienkhom a hliem chu a hung dam nawk a. Khawvel mi po poin mak an ti hle a, sahrâng chu an zui huoi huoi a.
{13:4} Sahrâng kuoma thuneina a pêk lei chun dragon chu mi tinin chibai an bùk a, sahrâng khom chu bein, "Sahrâng ang hi tu am an um a? Tuin am do thei a ta?" an ta.
{13:5} Thla sawmli le pahni sûng uongthuong taka Pathien hrilsiea bâu phong theina le dutawka a thuneina chelek theina chu sahrâng kuomah an pèk a.
{13:6} Chuongchun, Pathien hrilsein bàu a phong a, a hming, a chêngna hmun le vàna chênghai po po chu a a hrilsiet a.
{13:7} Mi thienghlimhai a do le a hnè chu phal a na, chi tin, mi tin, tong tin le hnam tin chunga thu nei theina pèk a ni bok a.
{13:8} Khawvel siem laia that tah Beramte Hringna Lekhabua hming chuonghai chauh naw chun khawvel mi po poin ama chu chibai bûk an tih.
{13:9} Tu khom hriet theina dinga na nei chun ngàithla ngun raw se.
{13:10} Sala intâng ding chu salah intâng an ta, kawlhnàma thi ding chu kawlhnàma thatin um an tih; chu chun, mi thienghlimhai chu sel tak le ringum taka an um a tulzie a suklang.
{13:11} Chun, sahrâng dang, beram ki ang ki pahni nei, dragon anga tong si, hnuoia inthoka hung suok ka hmu a,
{13:12} sahrâng hmasa thuneina po po chu a chelek a, thipui khop hiel hliem nei sahrâng dam nawk chu hnuoi le a sûnga um po po a'n biektir a.
{13:13} Chu sahrâng chun thilmak a thaw teua, mihai mithmuah vàna inthokin hnuoiah mei a ko thlàk a,
{13:14} sahrâng hmasa hminga thil mak tam tak a thaw phalpêk a ni lei chun mi po po a hlèm a, kawlhnâm be tuor sahrâng dam nawk chawimawina dingin a lim chu a'n siemtir a.
{13:15} Sahrâng lim chu a hung tong theina ding le sahrâng lim be nuom naw taphot chu a sukhlum theina dingin sahrâng lim chu sukhring theina thu pèk a na.
{13:16} Sahrâng chun mi po po, mi lien le mi chin, mi hausa le mi rethei, bawi le bawi naw hai khom an kut chang tieng amanih an bawk amaniah inchikna suoi a nampèk a;
{13:17} chuleiin, sahrâng hming amanih, a hming nambar amanih inchikna put ve naw tu khomin thil inchawin zor thei naw ni hai.
{13:18} Hi taka hin lungvar inthat a tûl hle. A sût thiem chun sût sien la, a nambar chu mihriem nambar a ni si a. A nambar zât chu zaruk sawmruk paruk a nih.
{14:1} Chun, ka hang en a, ngai ta, Zion Tlânga Beramte ngîr ka hmu a, a bula chun a hming le a Pa hming an bawka inziek mi nuoikhat sîngli le sângli an ngìr a.
{14:2} Vàna inthok chun tuipui insok ri hum hum le vàninrûm dur dur ri ang ka hriet a. Ka ri hriet chu tingtang tumtuhaiin an tingtang an tum rì ang a na.
{14:3} Lalthungpha hmaa le thilhring pali le upahai hmaa chun hla thar an sak a, chu hla chu hnuoia inthoka intlan tah mi nuoikhat sîngli le sânglihai chauh naw chun tu khomin an zawm ve thei nawh.
{14:4} Chuong mihai chu nuhmei laka insukporchè ve lo, mi invong thienghlim, Beramte fèna taphota zuituhai, mihriem laia inthoka intlan suok, Beramte le Pathien ta dinga ra hmasa tak inhlàna umhai chu an nih.
{14:5} Khêl an hril ngai naw a, hmêlhemna an nei bok nawh.
{14:6} Chun, hnuoia chêng po po, hnam tin, chi tin, tong tin le mi tin kuoma chatuon Chanchin Tha tlânginsampui dinga vàn laizawla vàntirko dang vuong ka hmu a.
{14:7} Ama chun rawl inring takin, "Pathien ti unla, chawimawi ro, a rorêl hun chu a hung tlung ta si a; vàn hai, hnuoi hai, tuifinriet hai le tuihnâr hai siemtu chu chawibiek ro" a ta.
{14:8} Vàntirko pahnihna chun a hung zui a, "A tlawm tah! Babulon khaw ropui, a mi dit chîngna uoiin hrât tak, hnam tin indawntira dawi vêt hlaktu chu, a tlawm tah, a tlawm tah" a ta.
{14:9} Vàntirko pathumna chun anni chu a hung zui a, inring takin, "Tu khom sahrâng le a lim chu bie a, an bawk amanih an kut amania inchikna suoi chuong taphot chun,
{14:10} Pathien lungsenna uoiin fìr, a lungsenna noa sung sip chu dawn an ta, Beramte le vàntirko thienghlimhai mithmua ngei kâta chok meiah hremin um an tih.
{14:11} Anni hremna mei chu chatuonin khu tung a ta; sahrâng le a lim betuhai le a hming inchikna puttuhai hremna chun tawpintâi hrim nei naw nih" tiin a khèk a.
{14:12} Hi taka hin mi thienghlim, Pathien thupèk leia Isu ring tlattuhai ta dingin tuorsel a tûlzie a suklang.
{14:13} Chun, vàna inthoka rawlin, "Hieng hin ziek rawh: Tuta inthoka Lalpaa thihai chu an hamtha" a ti ka hriet a. Thlarau chun, "A ni ngei, an sin inrimnahai chu chawlsan tàng an ta, an thilthawhai chun a zui ding a ni si a" a lo ti a.
{14:14} Ka hang en a, ngai ta, sûm vàr ka hmu a, a chunga chun mihriem naupa ang hi a thung a, rangkachak lallukhum a khum a, kawite ngei tak a chawi bok a.
{14:15} Tempula inthok chun vàntirko dang a hung suok a, sum chunga inthung kuoma chun rawl inring takin, "I kawite kha phor la, ât rawh, bu lâk a hun ta a, hnuoia bu a ngûi zo tah" a ta.
{14:16} Chuongchun, sûm chunga thung chun a kawite chu hnuoi chungah a vai a, hnuoia bu chu sìk a ni tah a.
{14:17} Vàna tempula inthok chun vàntirko dang a hung suok a, ama khom chun kawite ngei tak a chawi a.
{14:18} Vàntirko dang, mei chunga thuneitu, maichàma inthokin a hung suok bok a, kawite ngei tak chawitu kuoma chun rawl inring takin, "I kawite ngei tak kha phor la, hnuoia grêp bawrhai khu a hmin tuo ta a, zu lo rawh" a ta.
{14:19} Chuongchun, vàntirko chun a kawite chu hnuoi chungah a vai a, grêp ra bawrhai chu a ât khawm a, Pathien lungsenna khurpuia sawr dingin a dèng lùt a.
{14:20} Khawpui puo tienga grêp sawrna khura chun grêp chu a sir sawr a, grêp sawrna khura inthok chun thisen, rîng chena inthûk, kilometar zathum vel dâpin a hung luong suok ta nguoi nguoi a.
{15:1} Chun, vànah inchikna dang ropui tak le mak tak ka hmu a: vàntirko pasariin hremna nuhnung pasari an hung chawi a, chuong hremnaa chun Pathien lungsenna chu a tlung kim tah a nih.
{15:2} Darthlalang ang tuifinriet, mei le inpol chu ka hmu a, sahrâng le a lim le a hming nambar hnêtuhai chu ka hmu bok a, Pathien pêk tingtang chu chawiin darthlalang ang tuifinriet kama chun an ngîr a.
{15:3} Anni chun Pathien siehlaw Mosie hla le Beramte hla chu an sak a:"Lalpa, Iengkim Pathien,I thilthawhai a ropuiin a va mak de!Aw, chatuon hnam tin Laltak,I lampuihai chu a'n dik fel ngei!
{15:4} Aw Lalpa, tu am nangma ti loa,I hming chawimawi lo ding um?Nangma chauh i thienghlim a,Hnam tin i hmaah hungin,Hung chawibiek an ti che a,I thilthaw indikzie hai chuTâr lang a ni ta si a"tiin.
{15:5} Chu hnung chun ka hang en a, vàna tempul hmun thienghlim tak chu a lo inhong a,
{15:6} hremna pasari chawi vàntirko pasarihai chu tempula inthok chun an hung suok a, puon zâi inhmi fai tak, tle sur elin an inthuom a, rangkachak hruolin an awm an hrên bok a.
{15:7} Chatuona hring zing Pathien lungsennaa sip rangkachak berbu pasari chu thilhring palihai laia pakhat chun vàntirko pasarihai chu a pêk a.
{15:8} Tempul chu Pathien ropuina le a thilthawtheina khu chun a'n zâm sip ta mup a, vàntirko pasarihai chawi hremna pasari chu zo a ni hmàkhat tu khom tempula chun an lût thei nawh.
{16:1} Tempul sûnga inthoka hung suok rawl inring tak chun vàntirko pasarihai kuomah, "Fe unla, Pathien lungsenna berbu pasarihai chu hnuoiah bun thla ro" a ti ka hriet a.
{16:2} Vàntirko hmasa tak chu a fe a, a berbu chu hnuoiah a bun thlàk a; chuongchun sahrâng le a'n chikna puttuhai le a lim betuhai chungah pân hri, rimsie le na tak a'n lêng ta nghàl a.
{16:3} Vàntirko pahnina chun a berbu chu tuifinrietah a bun thlàk a; chuongchun, mithi thisen ang elin a hung inchang a, tuifinrieta thilhring chêng po po chu an thi vong a.
{16:4} Vàntirko pathumna chun a berbu chu vadung le tuikhura hai a bun thlàk a, thisenin an hung inchang a.
{16:5} Tui enkoltu vàntirko chun, "Um zing le Um tah, Nang mi Thienghlim,Ro chu i rèl ta ngei a,I rorêl chu a va'n dik ngei!
{16:6} I mi thienghlim le zawlneihai thisen,Insuotuhai chu an phu ang hrimin,Thisen bok i'n dawntir ve ta hi"a ti ka hriet a.
{16:7} Maichàm chun "Ni e, Lalpa, Iengkim Pathien,I rorêl chu indikin,A fel a nih"a ti ri ka hriet bok a.
{16:8} Vàntirko palina chun a berbu chawi chu nisaah a bun thlâk a, nisa chu mihriemhai em ût vong theina thu pêk a ni a.
{16:9} Chuongchun mei sa takin mihai chu a em ût a; sienkhom, hremna chunga thuneitu Pathien hming chu an hrilsiet a, an sim chuong naw a, ama an chawimawi nuom chuong bok nawh.
{16:10} Vàntirko pangana chun a berbu chu sahrâng lalthungphaah a bun thlàk a, chuongchun a ram chu a hung inthim ta vong a. Na tuorin mihai chun hâ an rawt a.
{16:11} An pänna natin a khei lei le an nat tuor lei chun vàn Pathien an hrilsiet a, an thilthawhai an sim chuong naw a, Pathien an chawimawi nuom chuong bok nawh.
{16:12} Vàntirko parukna chun a berbu chu Eufretis vadungpuiah a bun thlàk a, vadung tui chu a kang chat a, sak tienga inthoka lalhaii hungna ding lam chu a hong tah a.
{16:13} Chun, dragon bàua inthok dâm, sahrâng baua inthok dâm, zawlnei tehlêm baua inthok dâma hung suok thlarau tirdakum pathum, utok ang deu, ka hmu bok a.
{16:14} Chuonghai chu ramhuoi thlarau an ni a, thil mak khom an thaw hlak a. Iengkim Pathien ni ropuia indonaa hung thuoi khawm dingin khawvel lalhai po po kuomah an fe a.
{16:15} "Ngai ta u, rûkrù angin ka hung ie, inringa inzo diema inchei chu a hamtha, mihaiin saruoka phâwka an inzak nawna dingin"
{16:16} Chuongchun, lalhai chu Hebrai tonga Armagedonj an ti hmuna chun an hung thuoi khawm a.
{16:17} Vàntirko pasarina chun a berbu chu boruokah a bun thlàk a, tempula lalthungphaa inthok chun rawl inring tak a hung suok a, "Zo a ni tah" a ta.
{16:18} Chu zoah, kawl a hung inlep zuk zuk a, rawl a hung suok a, vàn a'n rûm dur dur a, lir nasa takin a'n hnìng a, mihriem um chinah chuong anga lir inhning nasa chu a la um ngai nawh.
{16:19} Khaw ropui chu hmun thumah a koi phel a, Jentêl khawpuihai chu a chim a. Babulon khaw ropui chu Pathienin a'n hmai naw a, berbua a lungsenna uoiin sung sip chu a'n dawntir tah a nih.
{16:20} Thlierkâr po po an tlàn hmang a, tlânghai khom hmu ding an um ta nawh.
{16:21} Vàna inthokin riel lien tak tak, kilogram sawmnga laia rik, mihriem chungah a tla a. Riela hremna lei chun Pathien chu mihaiin an hrilsiet a, hremna chu a râpthlâk hlè hrim a.
{17:1} Berbu pasari chawi vàntirko pasari laia pakhat chu a hung a, a mi hung biek a. "Hung ta, tui tam tak chunga thung nawchizor hmingthang tak chunga hremna chu inhmutir ka ti che.
{17:2} Hnuoia lalhai chun an zâlpui a, hnuoia chênghai khom inngai a chîngna uoiin chun a hrâi rui hlak" a ta.
{17:3} Vàntirko chun Thlarauin thlalèrah a mi thuoi a, chun sahrâng sen lâr chunga chuong nuhmei ka hmu a. Sahrâng chun lu sari le ki sawm a nei a, a pum chun Pathien hrilsietna hming a râng buoi a.
{17:4} Nuhmei chu rong sen duk le sen lârin a'n thuom a, a'n cheina rangkachak le lung man tam le tuikeplung chu a pâr chuoi a. A kutin rangkachak no, thil tirdakum le inngaina porchea sung sip, a chawi a.
{17:5} A bawka chun hieng ang hin a hming a chuong a:NU MAKBABULON KHAW ROPUINAWCHIZORHAI NUKHAWVEL SUKPORCHÉTU.
{17:6} Chu nu chu mi thienghlimhai thisen le Isu thu an inhriettir leia màrtar changhai thisena inruiin ka hmu a. Ama ka hmu chun mak ka ti takzet a.
{17:7} Vàntirko chun, "Ieng leia mak i ti? Hi nu le a phurtu sahrâng ki sari le lu sawm nei thurûk chu hril ka ti che.
{17:8} Sahrâng i hmu kha a um ta zet a, a um nawk ta naw a; khuorkhurûma inthokin hung suok nawk a ta, bohmangnaah lût a tih. Hnuoi le vàn siema inthok Hringna Bua hming chuong lo, hnuoia chênghai chun sahrâng chu a um ta zet a, a um nawk ta naw a, a hung um nawk an hmu pha chun mak tîng an tih.
{17:9} Hi thu umzie hi man fu ding chun lungvar nei a ngai. Lu sari chu nuhmei thungna tlâng pasari a ni a, lal pasari a ni bok.
{17:10} Panga chu an thi tah a, pakhat chu a la um a, a dang chu a la um hri naw a, a hung um pha khom sawt naw te chauh um a tih.
{17:11} Sahrâng um ta zeta um nawk ta lo chu lal parietna a nih, pasarihai laia mi kha a ni bok; sienkhom sukbohmang nîng a tih.
{17:12} Ki sawm i hmu hai kha lal sawm, lalna la chang hrì lohai an na, dârkâr khat sûng chauh sahrâng leh lal thuneina nei an tih.
{17:13} Inthukopin, an thuneina le thilthawtheina chu sahrâng kuomah pêng an tih.
{17:14} Anni chun Beramte chu do an ta, sienkhom Beramte chun hnêng a tih. A hnung zuitu, a ko le a thlang, mi ringumhai leh anni chu hnêng a tih, ama chu lalhai Lal, laltakhai Laltak a ni si a" a ta.
{17:15} Ama bok chun ka kuomah, "Nawchizor inthungna tui tam tak i hmu kha mi hai, mipui hai, hnam hai le tong hrang hrang hai chu an nih.
{17:16} I sahràng hmu le a ki sawmhai chun nawchizor chu theidâng an ta, a nei po po suktlaran an ta, saruokin siem an ta, a sa fâng an ta, meiah raw hmang an tih.
{17:17} Pathienin a thaw tum a hlenna dingin an lungril a hne a, Pathien thu a tlung kim hmâkhat chu sahrâng kuomah an thuneina pèk a'n remtitir a nih.
{17:18} I nuhmei hmu kha khawpui ropui, hnuoia lalhai chunga rorêltu chu a nih" a ta.
{18:1} Chu hnunga chun vàntirko dang, vàna inthoka hung thla ka hmu a. Thuneina insâng tak a nei a, a ropuina chun hnuoi pumpui a el var a.
{18:2} Inring taka khêkin,Babulon khaw ropui chu"A tlawm tah! A tlawm tah!Ramhuoihai an chêngna hmun,Thlarau tirdakum hràngna,Vate porche intom khawmnaA lo inchang ta si a;
{18:3} A mi dit chìngna uoiin,Hnam po po a'n dawntir a,Hnuoia lalhan an zâlpui a,A nuomsip bawlna chu Hnuoia sumdawnghan an hausakpui"a ta.
{18:4} Chun, vàna inthokin rawl dang ka hriet nawk a:"Ka mihai, hung suoksan ro,A suolnaah thang ve naw ro,Hremna tuor ve hlauh rawi in tih;
{18:5} A suolna chun vàn a tong a,A suol thawhai Pathienin a hriet.
{18:6} In chunga a thaw ang chu,A chungah thaw ve unla,A thaw lêta thungrulin,Dawn ding khom a lêta tak,A noa chun sungpèk ro;
{18:7} A'n sukropuizie le hoithawzie phûin,Tuorna le lungngainain rul ro.'Lalnuah ka thung, hmeithai ka ni nawh,Lu sûn ngai naw ning' a ti lungril vei a.
{18:8} Chuleiin, ni khat sûngin,Thina, lusunna le tàmna,Hrihai chun tlàkbuok a ta,Meiin lem hmang vong a tih;Thiem naw inchangtirtu chu,Lalpa Pathien Hrât a nih"tiin.
{18:9} Hnuoia lal, ama uirepuitu le nuomsip bawlpui hlaktuhai chun a kâng khu an hmu chun sûnin tàng an tih.
{18:10} A hrem tuor lai chu pangzatin hla takah thlîr an ta,"A va râpthlâk ngei de aw!Aw, Babulon khaw ropui,Dârkâr khat sûng chauh el a,I hang tlu se ruop el chu!"tiin tàng an tih.
{18:11} Hnuoia sumdawnghai khomin tapin sûn an tih, tu khomin an thil zorhai an inchawk ta naw leiin.
{18:12} Rangkachak dâm, tangkaruo dâm, lung man tam dàm, tuikeplung dàm, puon zâi inhmi dàm, puon sen duk le silk sen lâr dàm, thing rimtui dàm, saiha dâm, dâr dâm, thîr dâm le sailungvara siem thil chi hrang hrang dâm,
{18:13} thingzungthak dàm, mawsawla dâm, beraw dâm, murra dâm, rimtui raw chi dâm, uoiin le oliv hriek dàm, beiphit le huit hûm dàm, bawng le beram dâm, sakor le tawlailir dàm, bawi le mihriem hringna an zor hlak chu tu khomin an inchawkpèk ta nawh.
{18:14} Anni chun,"I thil thlâkhlà hlak hai kha,Hmu ding hrim an um ta nawh;I ropui le mawina hai,Hmu nawk um ta lo dingin,An bohmang vong ta si a"tîng an tih.
{18:15} Chuong ang thil chu zora amaa inthoka insukhausa sumdawngtuhai chun a hrem tuor chu pangzatin hla takah ngir an ta, mitthli tla puma sûnin,
{18:16} A va râpthlak ngei de maw!Puon sen duk le puon sen lâr,Rangkachak le lung man tam,Tuikeplung leh pâr chuoi aInchei hlak khaw ropui chu,
{18:17} Dârkâr khat sûng chauin,A hausakna po po leh,A tlu se ta ruop el hi!tiin tap hla insam an tih. Long hotu le a sûnga chuong khuolzinhai, long khaltuhai le tuifinrieta fâk zongtuhai chu hla takah ngîr an ta.
{18:18} A kàng khu an hmu chun, "Hi khuo ang hi khawpui ropui dang a um ding am a ni?" tiin khêk an tih.
{18:19} An luah pilvut phulin, nasa taka taa sûnin, "A va hang râpthlâk ngei de!Aw khaw ropui, a râpthlâk! Tuipuia long nei po po,I zâra hausa an nih;Dârkâr khat sûng chauh el a,I hang ram el hi chu aw!
{18:20} Aw vàn le mithienghlimhai,Tirkohai le zawlneihai,A siet tâk leiin lawm ro; In chunga a thaw angin,Pathienin a hrem tah hi" tiin khêk an tih.
{18:21} Chun,vàntirko hrât tak hin bu rawtna lung tieta lien lung a lâk a, tuifinrietah a pei thlàk a, hi thu hi a'n sam a:"Babulon khaw ropui chu,Rawng taka pei nìng a ta;Hmu nawk ni ta ngai naw nih.
{18:22} A sûngah rimawi hrim hrim, Tingtang, theihle, tawtawrawt,An tum hriet ni ta naw nih.A sûnga thil siem thiem hrim,Hmu ding um ta naw ni a,u her ri hrim hrim hai khom,Hriet ni ta ngai bok naw nih.
{18:23} A sûnga chun khawnvar hrim,Var nawk ta ngai naw ni a,Moneitu le mo ri hrim,Hriet ni ta ngai bok naw nih.I sumdawng hausahai chu.Khawvel mi lien an kai a;I zawlaidi chun hnam tin,I dawi vèt tawl hlak si a;
{18:24} Mi thienghlim hai, zawlnei hai,Hnuoia that tahai thisen, I kutah a kâi rawn si a"tiin.
{19:1} Chu hnunga chun vànah mipui tam tak khêk thuop thuop ri ang ka hriet a:"Halleluia!Sandamna le ropuina hai,Thilthawtheina po po chu,Ei Pathien tä vong a na,
{19:2} A rorêl indikin a fel.Nawchizor hmingthang tak el,Mi zawl thlûk a thiem leiaKhawvel sukporchètu chu,Thiem naw hung inchangtirin,A siehlawhai thisen phuba,A chungah a lâk tah a nih"an ta.
{19:3} "Halleluia! A kâng khu chu,Chatuonin khu tung a tih" an ti nawk a.
{19:4} Upa sawmhni pali le thilhring palihai chu an bokkhup a, "Amen, Halleluia!" tiin lalthungphaa thung Pathien chu an chawibiek a.
{19:5} Chun, lalthungphaa inthoka rawl hung suok chun, "Nangni a siehlaw po pohai, A lien, a chîn, ama tîtuhai, Ei Pathien hi inpâk ro"a hung ta.
{19:6} Chun, mipui tam tak rawl ang, tuifinriet insok ri hum hum ang le vàninrum ri dur dur ang ri ka hriet a, "Halleluia!Ei Lalpa Iengkim Pathienin ro a rèl ie,
{19:7} Hlima lawmin chawimawi ei tiu,Beramte nuhmei nei a hun tah a,A mo ding khom a'n pei tah a,
{19:8} Puon zai inhmi, vâr inthieng,Inbel dingin a'n pèk tah"tiin. (Puon zâi inhmi chu mi thienghlimhai thil fel thaw aiawa ngîr a nih.)
{19:9} Chun, vàntirko chun ka kuomah, "Ziek rawh. Beramte inneina ruoi kîl dinga fielhai chu an hamtha" a ta. "Hieng thu hi Pathien thudik a nih" a ti bok a.
{19:10} Chu phing leh chawibiek dingin a ke bulah ka bokkhup a, ama chun, "Khâng khan thaw naw rawh. Kei chu nang le i unauhai ang boka Isu pomtu, in unau le siehlaw chanpui ka ni hih. Pathien chawibiek lem rawh. Isu thu hung inhriettir hi thu hriltu thlarau dong chu a nih" a ta.
{19:11} Chun, vàn a hung inhong a, sakor vàr ka hmu a, a chunga chuong chu Ringum le Indik tiin an koa, ama chun indiknain ro a rèl a, râl a do bok a.
{19:12} A mit chu meichok inhlap ang a ni a, a lua chun lallukhum tam tak a khum a, tu khom hriet lo, ama chauin a hriet hming ziek a put a.
{19:13} Thisena inchie tah zakaw fuol a hâk a, a hming chu 'Pathien Thu' a nih.
{19:14} Vàn sipai ruol, puon zâi inhmi vâr inthieng taka inthuomhai chun sakor chunga chuongin a hnung an zui a.
{19:15} A bàua inthok chun kawlhnâm ngei tak a hung suok a, chu chun hnamhai tukdol a ta, thirhmolin an chungah ro rêl a ta, Iengkim Pathien lungsenna nasa tak sawrna khura chun sir sawr tawl a tih.
{19:16} A korfuol le a malpuia chun, "Lalhai Lal le hotuhai Hotu" ti a'n ziek a.
{19:17} Chun, vàntirko pakhat, nisaa ngîr ka hmu a. Ama chun vànlaizawla vate vuong hlak po po kuoma chun rawl inring takin, "Pathien ruoi ropui kîl dingin hung inkhawm ro.
{19:18} Lalhai sa dàm, sipai hotuhai sa dàm, mi ropuihai sa dàm, sakor le a chunga chuonghai sa dàm, mi chi tinrêng bawi le bawi lo, a chîn a lien sa dàm in fàk ding annawm" tiin a khêk a.
{19:19} Sahrâng le hnuoi lalhai chu an sipaihai leh sakor vâr chunga chuong le a sipaihai chu bei dingin an inhawr khawm ka hmu a.
{19:20} Sahrâng chu an man a, ama aia thil mak thaw hlaktu zawlnei tehlêm khom chu an man bok a. Chu zawlnei chun thil mak thawin sahrâng nambar puttuhai le a lim betuhai chu a hlêm hlak a nih. An pahni chun a hringin kâta chok meidîla chun an pei a.
{19:21} Sakor chunga chuong bâua inthoka kawlhnâm hung suok chun mi danghai chu an that a; vatehai chun tlai takin an sa chu an tlàn a.
{20:1} Chun, vàna inthoka vàntirko pakhat hung tum ka hmu a, khuorkhurûm chabi le khaidiet lien tak a chawi a.
{20:2} Dragon, Rûlpui Hreu, Diebol le Setan chu a man a, kum sâng intâng dingin a khuop a,
{20:3} kum sâng a'n voi hma chu hnamhai a hlêm ta nawna dingin khuorkhurûma chun a thlâk a, a kal a, a chàr khum a. Chu hnunga chun sawtnawte insuo ni nawk a tih.
{20:4} Lalthungphahai ka hmu a, a chunga thunghai khom, anni chu rorêl theina an pèk a. Isu thu an hril lei le Pathien thu leia lu an tanpekhai thlarau ka hmu a. Sahrâng le a lim be ve lo, an bawk amanih an kut amania inchikna um ve lohai thlarau ka hmu bok a. Chuonghai chu an hung hring nawk a, Krista rawiin kum sâng ro an rèl a.
{20:5} Mithi danghai ruok chu kum sâng a'n voi hma chun an la hring hri nawh. Hi hi thonawkna hmasa chu a nih.
{20:6} Thonawkna hmasa taka thanghai chu an thienghlimin an hamtha, thi hnina chun an chungah thu hrim a nei ta naw a, Pathien le Krista ta dingin thiempu nîng an ta, ama leh kum sâng ro rêl an tih.
{20:7} Kum sâng khat an voi hnungin Setan chu a'n tângnaa inthokin insuo nîng a ta,
{20:8} hnuoi kil lia Jentêlhai, Gog le Mogog hai chu hung hlêm tawl a ta, indo dingin thuoi khawm a ta, an tamzie chu tuifinriet kama tieuvut ang el a nih.
{20:9} Hnuoi khang dâpin an hung a, Pathien mihai kul le a khawpui dit tak chu an inhuol a, sienkhom vàna inthokin mei a hung tla a, anni chu a lem zo tah a.
{20:10} Anni hlêmtu Diebol chu sahrâng le zawlnei tehlêm an thlàkna, kâta chok meidilah chun an pei a, chu taka chun a sùn a zànin hremna chatuonin tuor tâng an tih.
{20:11} Chun, lalthungpha vâr ropui tak le a chunga thung ka hmu a, a hmaa inthokin hnuoi le vàn an tlàn hmang a, hmu ding an um ta nawh.
{20:12} Mithihai, a chîn a lien, lalthungpha hmaa ngîr ka hmu a, lekhabu ziel an phar a. Chun, lekhabu ziel dang an phar ka hmu bok a, chu chu hringna lekhabu a nih. Chu lekhabua an thilthaw inziek ang pei chun mithihai chungthu chu an rèl a.
{20:13} Tuifinriet chun a sûnga mithihai chu a'n suo a, Thina le Mithi Khuo khomin mithi an kolhai chu a'n insuo bok a, mi tin chu an thilthaw ang peiin an chungthu an rêl a.
{20:14} Thina le Mithi Khuo chu meidilah an pei a. Hi meidil hi thi hnina chu a nih.
{20:15} Tu khom hringna bua hming chuong naw chu meidilah an pei a.
{21:1} Chun, vàn thar le hnuoi thar ka hmu a, vàn hmasa le hnuoi hmasa chu an bohmang tah a, tuifinriet khom a um ta nawh.
{21:2} Pasal nei ding mo, mawi taka inchei diema inpei tah angin, khaw thienghlim, Jerusalem thar chu, vàna Pathien kuoma inthoka hung tum lai chu ka hmu a.
{21:3} Lalthungphaa inthokin rawl inring tak ka hriet a, "Ngai ta, Pathien chêngna chu,Mihriem lai a hung um tah;Ama chu anni leh chêng a ta,Anni chu a mihai nîng an ta,Pathien ngei chun umpui a ta,An Pathien ni bok a tih.
{21:4} An mitthli po po hru hul a ta,Thìna hrim um ta naw ni a,Lu sûn hai, tap hai, natna haiÛm nawk ta ngai bok naw nih;Thil hluihai chu an liem ta si a"tiin a hung hril a.
{21:5} Lalthungphaa thung chun, "Ngai ta, iengkim ka siem thar ie" a ta. "Ziek rawh, hieng ka thuhai hi a ringumin a'n dik a nih" a ti nawk a.
{21:6} Chun, ka kuoma bok, "A tlung kim tah, kei Alfa le Omega, a bul le a tawp chu ka nih. Dangchâr taphot kuoma chun dawn ding hringna tuikhura inthokin a thlawnin pêng ka tih.
{21:7} Hnètu taphot chun hieng hi rochung a ta, a Pathien nîng ka ta, ama khom ka nau nîng a tih.
{21:8} Mi dawikawlok dàm, ring nawtu dàm, tirdakum dàm, tuolthattu dàm, inngai chîng dàm, dawithiem dàm, milem be dâm le khêlhlip po po chan ding chu kâta chok meidil a nih. Hi hi thi hnina chu a nih" a ta.
{21:9} Chun, vàntirko pasarihai laia pakhat, hremna pasarihai laia a nuhnung taka sung sip, berbu pasarina chawitu chu ka kuomah a hung a. Ama chun, "Hung ta, Beramte nuhmei, a mo chu inentir ka ti chê" a ta.
{21:10} Thlarauin tlâng lien tak le insâng takah a mi thuoi a, Jerusalem, khawpui thienghlim, Pathien kuoma inthoka hung tum chu a mi'n entir a.
{21:11} Pathien ropuina chun a sun êng phùt a, a êng mawi dàn chu lung man tam jaspar ang le krustal lung anga fîm a nih.
{21:12} A'n huonna bang chu insâng tak a na, kotkhârpui sawmpahni a nei a, kotkhârhai chu vàntirko sawmpahniin an vèng a; chuong kotkhâra chun Israel hnam sawmpahni hming a'n ziek a.
{21:13} Sak tieng kotkhâr pathum, hmar tieng kotkhâr pathum, sim tieng kotkhâr pathum, thlang tieng kotkhâr pathum a um seng a.
{21:14} Khawpui inhuonna bang chun innghatna lungphum sawmpahni a nei a, chu taka chun Beramte tirko sawm pahnihai hming a chuong bok a.
{21:15} Mi betu vàntirko chun khawpui le a kotkhârhai le a'n huonna bang hai inkhi dingin rangkachaka siem inkhìna hmol a chawi a.
{21:16} Khawpui chu a hang inkhi a, kilometar sânghni le zali vêla sei a na. A dung le a khang le a'n sâng dàn chu a'n chen vong a.
{21:17} A'n huonna bang chu mihriem inkhìna hmangin vàntirko chun a hang inkhi a, metar sawmruk vêla sà a nih.
{21:18} A'n huonna bang dingin jaspar lung an hmang a, khawpui chu dârthlalang anga fîm rangkachak hlîra siem a nih.
{21:19} Khawpui inhuonna lungphumhai chu lung man tam chi hrang hranga siem a na, lungphum pakhatna chu jaspar lung a na, a pahnina chu safir lung a na, a pathumna chu kalkidon lung a na, a palina chu emeral lung a na,
{21:20} a pangana chu sardonik lung a na, a parukna chu karnelian lung a na, a pasarina chu kruso lung a na, a parietna chu beril lung a na, a pakuona chu topaz lung a na, a sawmna chu krusopras lung a na, a sawmpakhatna chu huakintho lung a na, a sawmpahnina chu amethi lung a nih.
{21:21} Kotkhâr sawmpahni chu tuikeplung sawmpahni, tlang khat senga siem a nih. Khawpui kotthlèr chu rangkachak hlîr, dârthlalang anga fîm a nih.
{21:22} Khawpuia chun tempul hrim ka hmu nawh, Lalpa, Iengkim Pathien le Beramte chu an tempul an ni si a.
{21:23} Khawpui êntu dingin ni le thla var hrim a ngai ta nawh, Lalpa ropuina chun a èn a, Beramte chu an khawnvar a nih.
{21:24} Hnam tin chu a ênga chun lêng an ta, hnuoia lalhai khomin an ropuina hung som lùt an tih.
{21:25} A kothai chu sùnah khàr ni ngai naw ni a, zàn a um ta bok nawh.
{21:26} Hnam tinin an ropuina le chawimawina hung som lùt an tih.
{21:27} Thil porchè ieng khom a lût thei naw a, thil tirdakum thawtuhai le khêl hril hmanghai chu lût thei bok naw ni hai; Beramte hringna bua hming chuonghai chauh lût thei an tih.
{22:1} Chun, hringna tui vadung, krustal lung anga fîm, Pathien le Beramte lalthungphaa inthoka hung luong suok, khawpui kotthlèr lailung taka luong chu a mi'n entir a.
{22:2} Vadung kam tuoka chun Hringna Thing chi hrang hrang sawmpahnih, thla kipa ra a um a, a hnahai chu hnam tin damna a nih.
{22:3} Tongsephur hrim um nawk ta naw ni a, chu taka chun Pathien le Beramte lalthungpha innghat lem a ta, a siehlawhai chun a rong bawl an ta,
{22:4} a hmêl hmu zing tàng an ta, a hming chu an bawkah chuong a tih.
{22:5} Zàn um nawk ta naw ni a, khawnvar var le nisa var ngai ta naw ni hai a, Lalpa Pathien chun anni chu a ên ding a ni si a. chatuon chatuonin inlal an tih.
{22:6} Vàntirko chun, "Hieng thu hi a ringumin a'n dik a nih. Lalpa Pathien, a thlaraua zawlneihai inthuoma thu hriltu chun thil hung tlung vak dinghai chu a siehlaw kuomah inentir dingin a vàntirko a hung tir a nih.
{22:7} Ngai ta, ka hung vak ding a nih. Hi lekhabua hrillawkna thu zawmtu chu a hamtha" tiin a mi hril a.
{22:8} Kei Johan hi hieng thilhai hretu le hmutu chu ka nih. Chuong thilhai hrie a, ka hmu phing leh a mi'n entirtu vàntirko ke bula chun chawibiek dingin ka bokkhup a.
{22:9} Ama chun, "Khâng khan thaw naw rawh, kei chu i siehlaw chanpui, zawlneihai le lekhabu thu zawmtuhai siehlaw chanpui ve el ka ni hi. Pathien chawibiek lem rawh" a ta.
{22:10} Ama chun ka kuomah "Hi lekhabua hrillawknahai hi ip naw rawh, a hun chu a hung tlung têp ta si a.
{22:11} Suol thawtu chu suol zom pei sien, mi tirdakum chu tirdakumin um pei sien, thil indik thawtu chun thaw pei sien, mi thienghlim chu thienghlim pei raw se.
{22:12} Ngai ta, ka hung vak ding a nih; mi tin an thilthaw ang peia pèk ding lawmman ka kuomah a um.
{22:13} Kei hi Alfa le Omega, a hmasa tak le a nuhnung tak, a bul le a tawp chu ka nih.
{22:14} Mani thuom sawpfaihai chu an hamtha ie, khawpui sûngah lûtin hringna thing chu an tlàn thei ding a ni si a.
{22:15} Uik hai, dawithiem hai, inngai chîng hai, tuol that hai, milem be hai, khêl hril inhoi ti le chîng hai po po chu tuolah um an tih.
{22:16} "Kei Isu hin hieng thu hi kohranhai inhriettir dingin ka vàntirko ka hung tir a ni hih; Davida Tobul le a Thla, Sikhawvar var tak chu ka nih" a ta.
{22:17} Thlarau le mo chun, "Hung rawh" an ta. A hre taphot chun "Hung rawh" ti raw se. Dangchâr taphot chu hung sien, a dawn nuom taphotin a thlawnin hringna tui hung dawn raw se.
{22:18} Hi lekhabua hrillawkna thu hre taphot chun hieng thuhai hi poisa dingin ka'n hriettir: Tu khomin hieng thu hi a belsa chun hi lekhabua hremna ziekhai hi a chungah Pathienin belsa vèng a tih.
{22:19} Tu khomin hi lekhabua hrillawkna thuhai hi a lâk hmang chun hi lekhabua ziek hringna thinga mi le khaw thienghlima a chan chu Pathienin la hmang vèng a tih.
{22:20} Hieng thu puongtu hin, "A nih, ka hung vak ding an tah" a ta. Amen. Hung el ta la, Lalpa Isu.
{22:21} Lalpa Isu lunginsietna chu Pathien mihai kuomah um raw se. Amen.
