{1:1} Lal Daria inlala inthoka kum hnìna, thla rukna ni khat nia chun zawlnei Hagai hmangin LALPA thu chu Judai ram optu, Sealtiel naupa Zerubabel kuoma le thiempu laltak Jehozadak naupa Josua kuomah a hung tlung a.
{1:2} Iengkim LALPA chun hieng hin a tih: "Hieng mihai hin, 'LALPA in bawl that hun ding chu a la tlung nawh' tiin an hril a nih" tiin.
{1:3} Chu phing leh, zawlnei Hagai hmangin LALPA thu chu a hung tlung a:
{1:4} "LALPA in a tlu sop zing laia nangni in inhoi taka in chèng bîk hi thil indik am a ni?" tiin.
{1:5} Iengkim LALPA chun hieng hin a tih: "In um dànhai hi ngun takin sût ro.
{1:6} In chîng teu a, tlawmte in sìk a. In fàk a, in tlai si naw a. In dawn a, in khop si nawh. Thuom in hàk a, in lum si nawh. In sum hlaw suokhai hlak chu mansa popa thlàk ang chauh a nih."
{1:7} Iengkim LALPA chun hieng hin a tih: "In um dànhai hi ngun takin sût ro.
{1:8} Tlângah hang fe unla, thing hang put unla, ka in ding bawl ro; chu chun lawm ka ta, chawimawiin um ka tih.
{1:9} Hmù teuh in inbeisei a, tlawmte chauh in chang a, ina in hung hawn sunhai hlak chu ka lo mùt hmang a. Chu chu ieng lei am a na?" ti hi Iengkim LALPA thu suok a nih. "Chu chu ka in in ngaisak naw lei a nih; mi tin mani in bawlah in buoi seng a, ka in hlak a tlu sop zing si.
{1:10} Chuleiin, nangni leiin vànin daidaw a'n tlâktir naw a, hnuoiin rà a'n suotir bok nawh.
{1:11} Lo chunga hai, tlâng chunga hai, bu le bâl chunga hai, uoiin thar chunga hai, hriek chunga hai, hnuoiin rà a'n suona po po chunga hai, mihriem le ran chunga hai le kuta in lam suok thil po po chunga hai khuo ka'n thàltir a nih" tiin.
{1:12} Sealtiel naupa Zerubabel le Jehozadak naupa thiempu laltak Josua le Israel mi hlaa la um sunhai po po chun LALPA an Pathien rawl le LALPA an Pathien hung tir zawlnei Hagai thu chu an zawm a; mipuihai chun LALPA an ti a.
{1:13} LALPA tirko Hagai chun mipui kuomah, "Ka umpui zing cheu a nih" ti hi LALPA thu suok a nih tiin LALPA thu chu a puong a.
{1:14} Sealtiel naupa, Judai ram optu Zerubabel lungril le Jehozadak naupa, thiempu laltak Josua lungril le hlaa la um po pohai lungril chu LALPAN a chok tho a. Chuongchun an fe a, Iengkim LALPA, an Pathien in chu bawl tan dingin an inthok suok a.
{1:15} Chu chu lal Daria inlala inthoka kum hnìna, thlarukna le ni sawmhnìnab a nih.
{2:1} Daria inlala inthoka kum hnina, thla sarina le ni sawmhni pakhatnac chun LALPA thu chu Hagai kuomah a hung tlung a:
{2:2} "Sealtiel naupa, Judai ram optu Zerubabel kuoma le Jehozadak naupa Josua, thiempu laltak kuoma le hlaa la um sunhai kuoma chun hieng hin thu indon tawl rawh:
{2:3} 'Nangni lai hin khá hmaa hi tempul ropui a ngìr lai kha a hmu phâk in um am? Tu hin ieng angin am in hmu a? Nêp in ti ta hlè naw maw?
{2:4} Sienkhom aw nang Zerubabel, hrât takin um rawh' ti hi LALPA thu suok a nih. 'Aw nang Josua, Jehozadak naupa, thiempu laltak, hrât takin um rawh. Aw a ram mihai, hrât takin um unla, sin thaw ro. Ka umpui zing cheu a nih' ti hi Iengkim LALPA thu suok a nih.
{2:5} "Aigupta rama inthoka in hung suok laia in kuoma thu ka thlung ang khan, ka Thlarau in kuomah a chêng zing a, zâm hrim hrim naw ro.".
{2:6} Iengkim LALPA chun hieng hin a tih: "Hun sawt nawteah voi khat chu hnuoi le vàn le khawmuol le tuifinriet hai hi la sawi hnìng nawk ka tih.
{2:7} Hnam po po sawi hnìng ka ta, hnamhai rosum hlú hlùhai chu hung lâng an ta, hi in hi ka ropuinain insiptir ka tih" ti hi Iengkim LALPA thu suok a nih.
{2:8} "Tangkaruo ka tá a na, rangkachak khom ka tá a nih" ti hi Iengkim LALPA thu suok a nih.
{2:9} "Tuta hi in ropuina hi a hmasa nêk khan nasa lem a tih" ti hi Iengkim LALPA thu suok a nih. "Hi hmuna hin inremna pêng ka tih" ti hi Iengkim LALPA thu suok a nih.
{2:10} Lal Daria inlala inthoka kum hnìna, thla kuona le ni sawmhni pakhatnad chun zawlnei Hagai kuomah LALPA thu a hung tlung a.
{2:11} Iengkim LALPA chun hieng hin a tih: "Dànin iengtin am a hril ti thiempuhai indon rawh:
{2:12} Miin a korfuol hmorah sa inhlàn thienghlim fûn sien, a korfuol hmor chun bei amanih, hmepok amanih, uoiin amanih, hriek amanih le fâk thei thil hrim hrim tawk sien, a tawk taphot chu a thienghlim ve el am a ni?" tiin. Thiempuhai chun, "Thienghlim naw nih" an ta.
{2:13} Hagai chun, "An leh, mithi ruong a tawk leia inthieng lo miin chuong thilhai chu a ieng khom tawk sien, a tawk taphot chu a porchè el a ni?" a ta. Thiempuhai chun "Ni e, a sukporchê vong a nih" an ta.
{2:14} Hagai chun, "LALPA chun hieng hin a tih: 'Chuong ang bok chun hi mihai chunga hin a ni ve. Ka mita chu hi hnamhai thilthaw le thil inhlàn hrim hrim hi thil porchê vong a nih.
{2:15} Chuleiin, voisuna inthokin LALPA tempula lung an remhai insersuon pei dàn dâm hi fimkhur takin ngaituo ta ro.
{2:16} Lung sawmhni an bùmna hmuna lung chu sawm chauh a lo tling a. Uoiin bûr sawmnga thâl bit dinga fe chun bûr sawmhni chauh thàl ding a hmu a.
{2:17} In kutsuok thil po po chu tlolna hri, inngèna hri le rielin ka suksiet a, chuong sà khom chun ka kuom tieng in hung ngha nuom chuong nawh' ti hi LALPA thu suok a nih.
{2:18} LALPA tempul lungphûm in rem tan nia inthoka voisun, thla kuona ni sawmhni palinaa in bawl zo ni chena thil um dànhai kha ngun takin ngaituo ro.
{2:19} In bu ina hai bu chî ding a la um am a ni? Tu chen hin grêp hrui dâm, theichang kung dâm, theibufai kung dâm le oliv kung dâm a rà a la um dèr nawh. Voisuna inthok ruok hin chu mal ka sawm ta ding cheu a nih" tiin.
{2:20} Chu thla, ni sawmhni palinae chun LALPA thu chu Hagai kuomah a hung tlung nawk a.
{2:21} "Judai ram optu Zerubabel kuomah, hnuoi le vàn ka sukhnìng ding thu chu hril rawh.
{2:22} Lalhai pei thlâng ka ta, ram danghai hràtna chu phìn dar ka tih. Sakor tawlailir le a khaltuhai chu suksieng ka ta, sakor le a chunga chuonghai chu tlûng an ta, anni kawlhnâmin insun hlum an tih.
{2:23} Chu ni chun aw nang ka siehlaw Zerubabel, Sealtiel naupa, chel tlat ka ti che a, ka suoi namna kutsebi angah siem ka ti che, nang hi ka thlang ta si che a" ti hi Iengkim LALPA thu suok chu a nih.
