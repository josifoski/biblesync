{1:1} Juda lal Uzia hai, Jotham hai, Ahaz hai le Hezekia hai inlal lai le Israel lal Jeroboam, Jehoasha naupa inlal laia Beri naupa Hosea kuoma LALPA thu hung tlung chu:
{1:2} LALPAN Hosea hmanga Israelhai kuoma thu a hril tan lai khan, LALPA chun Hosea kuomah, "A ramin LALPA nghatsan a, suol taka a uiretsan angin, nang khom fe la, nuhmeiah nawchizor va nei la, nawchizor le chun nau nei ro" a ta.
{1:3} Chuongchun a fe a, Diblaim naunu Gomer chu nuhmeiah a nei a, nau a pai a, naupa a hringpêk a.
{1:4} LALPA chun Hosea kuomah, "A hmingah Jezreel sak rawh; sawt riel loin Jezreel phuba chu Jehu sûngkuo chungah ka lâk ding a ni si a; Israel lalram khom suktawp bok ka tih.
{1:5} Chu nia chun Israel thalngul chu Jezreel Ruomah ul tliek ka tih" a ta.
{1:6} Chun, Gomer chun nau a pai nawk a, naunu a hring a. LALPA chun Hosea kuomah, " Israel sûngkuo chu laina zing ta loa ka ngaidam el ta naw ding a ni leiin, a hmingah 'Lo-Ruhama'b sak rawh.
{1:7} Juda sûngkuo ruok chu laina zing ka ta, thalngul amanih, kawlhnâm amanih, sakor le sakor chungchuong mihai hrâtna hmang loin, LALPA an Pathien chun san suok ka tih" a ta.
{1:8} Lo-Ruhama-in nene a nghei hnung chun Gomer-in nau a pai nawk a, naupa a hring a.
{1:9} LALPA chun, "Ka mihai in ni ta naw a, in Pathien ka ni bok naw leiin a hmingah Lo-Ammic sak rawh" a ta.
{1:10} Amiruokchu, Israel nauhai chu tiem seng lo le inkhi ruol lo, tuifinriet kama phaiphin anga tam la nîng an ta, "Ka mihai in ni nawh" a tìna hmuna ngèi chun "Pathien hring nauhai in nih" tiin la ko an tih.
{1:11} Juda mihai le Israel mihai chu insuikhawm nawk an ta, thuoitu pakhat nei an ta, an ram chu hluong an ta, Jezreel nid chu la ropui a tih.
{2:1} In unaupahai chu 'Ammi' tiin,In farnuhai chu "Ruhuma' ti ro.e Israel hremna le tungdingna
{2:2} In nu hi hal ro, hal mol ro,Ka nuhmei a ni tah naw a,A pasal ka ni tah bok nawh.A nawchizor mitmeng hi peiin,A tâng a dor hi bânsan raw se.
{2:3} Chuong naw chun a pieng ni a,Saruoka a um ang khan,Saruok dêrin siem ka tih. Thlalèr angin siem ka ta,Ram tawlin inchang a ta,Tui sam dangchârin thîng a tih.
{2:4} A nauhai làinat naw ning,Nawchizor nau an ni si a.
{2:5} An nu a ringum naw a,Muolpho taka a pai an nih."Fâk le dawn le sil le bil,Sahriek le uoiin mi petu,Ka ngaizawnghai hnot ka tih"Tiin ama chun a hril a.
{2:6} Chuleiin, a lampuiah,Hling bon inzàmtir ka ta,Lampui a hmu nawna di'n,Dâi sakin hnaw ping ka tih.
{2:7} A ngaizawnghai hnot a ta,Sienkhom hnot phâk nei naw nih;Anni chu zong ruoi a ta,Sienkhom tu khom hmu naw nih."Ka pasal hmasa kuomah,Fe kîr nawk phot el ka tih,Tuta nêk chun khâ hmaa,Ka ngîrhmun kha a tha lem"Tiin ama chun hril a tih.
{2:8} Baal bieknaa a'n hlàn hlak,Bu le uoiin le hriekhai chu,Keima pêk ngot a nizie dâm,Tangkaruo le rangkachakaVurtu ka ni ziehai khom,A hriet nuom ta hrim hrim nawh.
{2:9} "Chuleiin bu sîk hunah,Ka buhai làkpêk ka ta,Uoiin thar a sawr hunah,Keiman làkpêk vong ka ta,A saruok inkhumna dinga,Ka pêk sahmul le pathai,Keiman lakîr vong ka tih.
{2:10} A ngaizawnghai mithmuah, Saruokin kei phar ka ta,Ka kuta inthok tu khomin,San suok thei hrim hrim naw nih.
{2:11} Insukhlimna a nei po po,Thla thar lawmhai, chawlnihai,Kût a hmang hlak po po chu,Keiman suktawp vong ka tih.
{2:12} A grêp le theichang kunghai,A ngaizawng laka a hlaw suok,Ni dinga a hril hlakhai chu,A rêngin sukram ka ta,Thùlbukah inchangtir ka ta,Ramsahaiin tlàn an tih.
{2:13} Baal hmaah rimtui raw a,Ni a hmang sûng zât po chu,Ama hremnan hmang ka tih.Kutsebi le belmawi tinrêng,Inbelin ngaizawng a hnot a,Kei ruok chu a mi theinghil si"Ti hi LALPA thu suok a nih.
{2:14} "Sienkhom ama chu zawr nawk ka ta,Thlalèr hmunah thuoi ka ta,Biethu inhlàn nawk ka tih.
{2:15} A grêp huon pekîr ka ta,Buoina ruom Akorf khom chu,Beiseina kot inchang a tih. A tleirawl lai nihai angin,Aigupta a suoksan lai ang khan,Chu pha chun lawm hla rem a tih.
{2:16} "Chu ni chun 'Ka lalpa' mi ti loin,'Ka pasal' tiin mi ko tâng a tih,Ti hi LALPA thu suok a nih.
{2:17} A hmûra inthokin Baal hming,Ka lâk hmangpêk ding a na,Sàm khom sâm ta ngai naw nih.
{2:18} Ramsa le chunglêng vahai,Hnuoia hring tinrênghai leh,Inremna siempêk ka ta,Thalngul, kawlhnâm le indonahai,A ramah sukbo ka ta,Him takin chêng tlâng an tih.
{2:19} Kumtluonga ka thai dingin,Nei song tàng ka ti che a,Fel tak le ringum takin,Hmangaina le lungsietnain,Thâiah pom tâng ka ti che.
{2:20} Ringumnan huol ka ti che a,LALPA ka ni hre tâng i tih.
{2:21} LALPA chun hieng hin a tih:"Chu ni chun inhong ka ta,Vàn lakah inhong ka ta,Hnuoi lakah inhong an tih;
{2:22} Bu le uoiin le hriek ta dingin,Leihnuoi chu inhong a ta,Bu le uoiin le hriek hai khom,Jezreelg ta din inhong an tih.
{2:23} Jezreel chu ka ta dingin,A rama chun phun ka ta,Hmangai hlaw ngai lo chungah,Hmangaina suklang ka ta,'Ka mihai' ti hlaw lo chun,'Ka mihai' ti hlaw tâng an ta,Annin, 'Kan Pathien' mi tîng an tih.
{3:1} Chun, LALPA chun ka kuomah, "Israel thlahai chu pathien dang tieng nghain, grêp tawla siem bei inhlàn uor hai sien khom LALPAN anni chu a hmangai zing ang bokin, nang khom mi dang le indit le uire tah i nuhmei kuomah fe la, va hmangai nawk rawh" a ta.
{3:2} Chuongchun, tangka shekel sawm le panga le barli kilogram za le sawmngain ama chu ka'n chawk a.
{3:3} Chun, a kuomah, "Ni tam tak ka kuoma um ding i ni leiin nawchi zor ta naw la, pasal dang umpui nei bok naw la, chuong ang bokin kei khom i lakah um ka tih" ka ta.
{3:4} Israel thlahai khom hun sawt tak lal le hotu hai, inthawina hai, an lung thienghlim hai, thiempu zakuo efod hai le an aisanna milim hai nei loin an khawsa ding a ni si a.
{3:5} Chu hnung chun Israel thlahai chu hung ngha kìr an ta, LALPA an Pathien le an lal Davida chu pan nawk an ta, LALPA chu tî tâng an ta, a thatna zàr zo kumkhuo tâng an tih.
{4:1} Aw nangni Israel thlahai,LALPA thu hi ngaithla ro.A ram sûngah indikna hai,Ringumna le Pathien hrietna,Hmu ding a um ta naw leiin,LALPAN a sûnga chênghai,Thiem naw a'n changtir a nih.
{4:2} Inkhàm, inhlèm le inthat,Rùkrùk le uire a'n lêng a,An inthat zom zat a nih.
{4:3} Chu chu ramin a tuor a,A mi chênghai an ngùi a,Ramsa le chungleng vahai,Tuipui nga chenin an tuor hlà.
{4:4} Sienkhom tu khomin mi dang,Intum hrim hrim naw raw se;In thiempuhai hi an nih,Mi hêka bei hrep hlaktu chu.
{4:5} Sûn le zànin in petek a,Nangni ruolin in zawlneihai,An lo petek ve pei bok a.Chuleiin, in nu Israel hi,Ka sukbohmang ding a nih.
{4:6} Ka mipuihai sietna bul chu,An mi hriet naw hi a nih.Nangni ka thiempuhaiin,In mi hriet nuom naw leiin,Ka thiempuah ka hnawl cheu a,In Pathien Dàn in thlàthlam a,In nauhai thlathlam vêng ka tih.
{4:7} Thiempu ruol an tam po leh,Ka laka hel an pung a,An Ropuina Pathien chu,An sukmuolpho takzet si.
{4:8} Ka mihai bawsietna chu,Insukthaunan an hmang a;Mipui an rilo po leh,An lawmna a zuol ting si.
{4:9} Thiempuhai le mipuihai,A chuong a liem an um nawh;An um dàn ang chara hreminAn thilthaw thungrul ka tih.
{4:10} "Inthawina sà an fâk teu a,Sienkhom an khop chuong naw a;Chi thatna pathien an pan a, Sienkhom an pung chuong si nawh,LALPA an zàmsan lei a nih.
{4:11} Nawchizorin an inhmang a,Hrietthiemna inhmang khopin,Uoiin chènin an intâl buoi.
{4:12} Ka mihan thing milem bein,Thing bong thu an khûkpui a;Nawchizornan thuoi hmangin,An Pathien an nghatsan a.
{4:13} Tlâng sîp tinah inthawiin,Saisuo thing le beraw thing zâr, Tarpin thing buk hnuoia hai,An naunuhai inphalraiin, An mohai khom an uire hlak.
{4:14} An naunuhan nawchi zor a,An mohai an uire khomin,Anni chu hrem tawl naw ning,Nangni ngei hi nawchizorhaiZawl puon inzawnpui hlaktu,Tempula nawchizor ruol leInthawi tlàng hlaktu in nih.Hrietthiemna nei lo mihai chu,An tlu se ding hrim annawm.
{4:15} Aw Israel, nang inzor la khom,Juda chu kai zap lul naw rawh.Gilgal le Beth-Aven ah hai,Inthawi din hang fe naw la,Chu chun LALPA hming salin,Siesamin inkhâm naw rawh.
{4:16} Israel mihai lululzie chu,Bawng la lulul ang an nih.Beram ruol anga khalin,Iengtin am hlobet hmunah,LALPAN intlattir thei a ta?
{4:17} Efraim-in milem a'n zompui a,A cháng chàng changpui raw se!
{4:18} Zu hmun hlim an chèn zo pha,Nawchi zorin an inphalrai a;An rorêltuhai thlàkhlà chu,Thil inzapuium thaw a nih.
{4:19} Thlipuiin fen hmang tawl a ta,An inthawinahai lei chun,Muolphoin la'n zak an tih.
{5:1} Thiempuhai, hi hi hre ro!Israel mihai, ngaituo ngun ro!Lal sûngkuohai, in na daw ro!In chungthu hrilna a ni si a:Mizpa tlàngah châng in kam a,Tabor tlâng chen lèn in zar hi.
{5:2} Helna le mi suomnaah,Kut in rol inthûk èm êm a,Ka hrem vong ding cheu a nih.
{5:3} Efraim chungthu ka hriet vong,Israel khom ka hmu tlang vong.Efraim chu a uire tàk leiin,Israel chu a lo porchè zo tah.
{5:4} An Pathien tienga kîr dingin,An thilthawin a dâl tlat si.Inzor an châk dop dop a,LALPA hrim an hriet fûk nawh.
{5:5} Hmâisana Israelhai hèktu chu,An chapona hi a nih;Israel le Efraim hai chu,An suolnan a bûk thlûk a,Juda khomin a tlùkpui ve.
{5:6} An beram le bawng ruol inhlànin,LALPA zongin inthawi sien khom,Ama chu hmu zo naw ni hai,A nghatsan tawl ta si a.
{5:7} LALPA lakah ringum loin,Hnam dang sawn dâm an hringpêk a;Thla thar dêt pha an ram chopin,An rêngin ram vong an tih.
{5:8} Gibea-ah beram kî mût unla,Rama khuoah tawtawrawt,Beth-Avenah râlkhêl mût ro;Benjamin, hnung tieng en rawh!
{5:9} Hremna ni a tlung pha chun,Efraim chu ram vong a tih.Thil hung tlung ngei dinghai chu,Israelhai kuomah ka hril a ni hi!
{5:10} Judai rama mi lienhai chu,Ramri lung sontu ang an nih.Ka lungsenna chu an chungah,Tui angin bun thlâng ka tih.
{5:11} Efraim chu nêksawrin a um,A thu tlûkna siem a sietpui,Ieng khom ni lo a bêl tlat leiin.
{5:12} Efraim lakah hângthîm ang,Juda lakah hmonna ang ka nih.
{5:13} Efraim chun a natzie a hriet a,Juda khomin a hliem natzie a hriet.Efraim chun thangpuitu dingin,Asuria lal a bèl a,Sienkhom a sukdam thei nawh.
{5:14} Efraim lakah sakeibaknei ang,Juda lakah keipui ang ka nih.Pot chen nengin fesan ka ta,Anni chu fen hmang ka ta,Tu khomin san ngam naw nih.
{5:15} Suol sima an hung kìr hmâ khat,Ka hmun tieng fesan ka tih.Chuongchun ka hmêl zong an ta,An rinum tuorna lei chun,Namên loin mi zong an tih.
{6:1} "Hung ro, LALPA kuomah kîr ei tiu.Mi lo kei nawi tah sien lakhom,A mi sukdam nawk ding a nih;Mi lo inhliem tah sien lakhom,Ei hliemnahai tuom nawk a tih.
{6:2} A kuoma ei chèng theina dingin,Ni hni hnungah mi kei har a ta, Ni thum niah mi tungding a tih.
{6:3} LALPA chu hrieng ei tiu khai,Hre dingin thaw pei ei tiu.Khêl loa ni a suok angin,A la hung inlang ding a nih.Ruotui angin hung tlung a tih,Hnuoi sukhnawngtu thâl ruo angin.h
{6:4} "Efraim, iem ka law ding che a na?Juda, nang khom iem ka law ding che?In mi hmangaina chu tieusûm ang,Zîng daidaw ral nawk el ang a nih.
{6:5} Chuleiin, ka zawlneihai hmangin,Ka rawt nawi hlak cheu a ni kha. Ka tong bausuok thu hmangin,Ka sukhlum hlak bok cheu a,Ka rorêlna chun têk tla angin,A hung dèng hlak cheu a nih.
{6:6} Inthawina nêka ka dit lem chu,Hmangaina detdo a nih;Pumraw inthawina nêkin,Pathien hrietna ka dit lem.
{6:7} "Sienkhom Adam ang bokin,Ka thuthlung an bawsiet a,Ka lakah ringum loin,Chuong thilhai chu an thaw si.
{6:8} Khawpui suol Gilead hniekah,Thisen a kai zel zula.
{6:9} Roktuhan mi an inchân angin,Thiempuhan mi an lambun a,Sekem lampuiah mi an that a,Thil suol râpthlâk tak an thaw.
{6:10} Israel sûngkuohai lai hin,Thil pangzatum tak ka hmu a,Efraim nawchizorna chun,Israel a sukporchè zo tah.
{6:11} Saltàngnaa inthoka,Ka mihai ka thuoi kìr pha,Nang ngei khomin aw Juda,I thaw rà la sîk i tih.
{7:1} Israel tungding ka tum pha leh,Efraim suolna ngot ka hmu a,Samaria suolna po po leh. Inhlèm tuo ngot an chîng a,Mi inah lûtin an rok a,Tuol pârah mi an suom a;
{7:2} An suol thaw ka hriet vong ti,Ngaituona châng an hriet nawh. An suolnan a chìm vel a,Ka hmaah a'n lang zing si.
{7:3} Rîtlonan lal an suklawm a,Khêl hril thiemnan mi lienhai;
{7:4} An rêngin uire an na,Bei siemtun bei a ur a,A bei ur puom hma poa,Mei a ti hlut hlut ang hin,Suol thaw châkin an sahal.
{7:5} Lalin ruoi a thè chângin,Mi lienhai an indawn rui a,Lal khom nuizatbûra insiemin,Ama nuisawtuhai lai a thang a.
{7:6} An lungril chu thuk ang a na;Dawhaa lal an phierrûkna chu,Zàn khuo'n an lungrilah a'n ài a,Zîng tieng a hung chok suok a.
{7:7} An rêngin thuk angin an chok a,An lalhai an tlu thal rum a, Tu khom mi ko an um nawh.
{7:8} Efraim chu hnam danghai leZawl puon inzawn mi a na,Bei phêk inlet lo ang a nih.
{7:9} Ram dang mihaiin a thâ,An sor chàu ti a hriet naw a,A sam an tuok vong tah ti khom,A hriet thei hrim hrim si nawh.
{7:10} Hmaisana Israel hêktu chu,A chapona hi a na,Chuong chu a ni sà khomin,LALPA a Pathien zonga,Hung kîr nachâng a hriet nawh.
{7:11} Efraim chu vàthu lungmawl,Hlem bawl olsam ang a na,Aiguptahai a ko khêk vak,Asuria tieng a thle nawk thùl.
{7:12} A fèna taphotah lènin,Ama chu inkhum ka ta,Vate angin man khawm ka ta,An fuon khawm ti ka hriet pha,Lènin man khawm tawl ka tih.
{7:13} An chung a va pik ngei de!An mi nghatsan tlat si a.Ka laka hel an ni leiin,Sietna an chungah tlung raw se!Intlan suok ka nuom hlea chu,Thukhêl ngotin an mi bei si.
{7:14} Lungril takin an mi ko nawh,Khum laizawla inhrawt an nih.Bu le uoiin an dit lei a,Inât thi neng nung an na,Ka laka helhai an nih.
{7:15} Zirtîrin ka sukhràt tawl a,Sienkhom ka lakah thil tha lo,Anni chun an phan rûk si.
{7:16} Chunghnungtak kuom tieng panin, An hung ngha kìr nuom naw a,Thalngul kawia kawi an nih.An hotu tong chapohai chu,Kawlhnâmin sâm thlung an ta,Hi lei hin Aigupta ramah,Nuizatbûr inchang an tih.
{8:1} "Ka thuthlunghai bawse a,Ka dàn lakah an hel leiin,Hmêlmahai chun mupui angin,LALPA in chung an hung vêl a,Râlkhêl tawtawrawt mût ro.
{8:2} Israelhai chun ka kuomah,'Aw Pathien, keinìn kan hriet che'Tiin an hung khêk hlaka chu,
{8:3} Thil tha an hnawl tlat si leiin,Hmêlmahaiin hnot thlûr an tih.
{8:4} Ka thu la hrim hrim loin,Annin lal an insiem a,Ka remtina thang dêr loin,An hotu ding an inruot a;Anni insuksietna dingin,Tangkaruo le rangkachakin,Milemhai an insiem bok.
{8:5} Aw Samaria, i bawngte lim biek,Ka lung kheitu kha hnawl rawh. Ieng chen top am insukporche,In la tum zing ding a na?
{8:6} Israel kut themthiemhai siem,Milim chu Pathien a ni dèr nawh. Samaria-a bawngte milim chu,Suknawi vong la nîng a tih.
{8:7} Thli an tu a,Thawngaleivir an sìk.Bu kûngin vui a nei naw a,Bu sìk ding hrim um naw nih. Lo sîk ta hrim hai sienkhom,Ram dang mihan fa zo an tih.
{8:8} Israel chu lem zoin a um a,Tlâktlàina nei lo bêl angin,Hnamhai lai a lo inchang tah.
{8:9} Ram sabengtung vâkvài angin,A ngaizawnghai kuoma chun,Efraim chu a lo hang inzor ta si.
{8:10} Hnam dang lai inzor sien khom,Tuhin la khawm nawk ka tih,Lal hrât sawrdèna hnuoiah,An zùr hlum ding an ta si a.
{8:11} Efraim chun inthawina din,Maichàm tam tak a bawl a,Sienkhom suol sukpung zuoltu,Maichàm an inchang lem si.
{8:12} Ka dànhai ka ziekpêk teu a,Sienkhom mi dang ta an sawn a.
{8:13} Ka ta dinga thilhlânhai chu,Inthawina dingin an hmang a,A sahai chu an fâk a,Sienkhom LALPA a lawm nawh.An rîtlona hre zing ka ta,An suol leiin hrem ka ta,Aiguptaah kîr nawk an tih.
{8:14} Israel chun a Siemtu nghilin,Lal in ropui tak tak a bawl a;Juda chun kul nei khuohai.Indin belh teuh sienla khom,Khuohai chu raw vong ka ta,An khaw kulhai kàng ram a tih.
{9:1} Aw Israel, hlim naw rawh,Hnam danghai hlìm khèk angin,Lawmin hlim chiri naw rawh;I Pathien i uiresan a,Hrizawl tina i'n zorna man chu,I thil thlâkhlâ tak a nih.
{9:2} Hrizawl le grêp sawrna khurah,I khopkham hmu naw ti nih;Uoiin thar tlung bok naw nih.
{9:3} LALPA ramah chêng zing naw ti nih;Efraim chu Aiguptaah kîr a ta,Asuria-ah fâk thieng lo fâng a tih.
{9:4} LALPA kuomah dawn thilhlân,Uoiin bun suok naw ni hai a,An thil inhlânah lawm naw nih.Ruokngha sa kîltu ang elin,An bu fa taphot porchêng an tih.Anni chauh fâk ding a na,LALPA inah hung lût naw nih.
{9:5} LALPA kùt nihai a tlung pha,Ieng am in thaw ta ding a na?
{9:6} Sietna an tlànsan khomin,Aigupta'n ruong inhlawm a ta,Memfis-ah phûm tawl an tih.An rothil tangkaruohai chu,Chîmbukin bawm khum a ta,An puon in zarna hmunhai chu,Hlingin la bawm sip a tih.
{9:7} Hremna ni a hung tlung mèk,Suol man intèlna ni ding chu:Israelhai, lo hre ro khai.In bawsietnahai chu tamin,In helna hi a nasa êm leiin,Zawlnei khom invêtah in ngai a,Thlarau mi khom intlaw bilingah.
{9:8} Zawlnei chu, ka Pathien mi,Efraimhai ralvèngtu a na,Sienkhom a fèna taphotah,A awkna ding châng an kam a,Pathien inah an lo tai a.
{9:9} Gibea chèng lai ni ang khan,Porchèna tieng an tla inthûk a,Pathienin an rîtlona a hriet a,An suol leiin la hrem a tih.
{9:10} "Israel ka hmu tìr khan,Thlalèra grêp hmu ang ka na,In thlàtuhai ka hmu tìr khan,Theichang lèra a ra hmasa,A hmin tìr hmu ang ka nih.Sienkhom Bal Peor an tlung chun,Milim inzapuium tak hmaah,An hung inhlân ve el ta a,An milim ngainathai ang bokin,Tirdakum an hung kai ve ta si.
{9:11} Efraim ropuina chu vate angin,A lo vuong hmang dai ta si a;Nau pieng um naw ni hai a, Nau von um naw ni hai a,Nau pai um bok naw ni hai.
{9:12} Naupang nei an ni khomin,An nauhai lu sûn an ta,Dama hlà hrim nei naw ning. Anni ka nghatsan pha chun,An chungpikna zuol a tih.
{9:13} Efraim chu Tura ang boka,Ram tha taka phun a nih.Sienkhom Efraim nauhai chu,That ding chaua a nei an nih.
{9:14} Aw LALPA, an ta dingin,Iem a na i thawpêk ding chu?Nau insiet hlak sùl pe la,Nene vuoi tui nei lo leh.
{9:15} "Gilgala an rîtlonahai lei khan,Ka theida tawl ta hrim a;An thil suol thawhai leiin,Ka in a'nthok hnot suok ka ta,Hmangai zing ta nawng ka tih,An hotuhan an mi helsan si.
{9:16} Efraim hna a tlol zo a,A zung chen a vuoi zo a,Ra hrim insuo ta naw nih.Nau a hring a ni khomin,A nau dit em emhai chu,Keiman sukhlum tho ka tih."
{9:17} A thu an awi naw leiin,Ka Pathienin hnawl tawl a ta,Hnam tin lai vâkvài an tih.
{10:1} Israel chu grêp inbuk tha tak,Kûr luoia ra ang a ni hlak.A hung rà rawn ang peiin,Maichàm a siem rawn pei a;A ram hmuingil ang peiin,Lung ser lim a'n din rawn a.
{10:2} A lungril inhlemnan a sip a,Thiemnaw ârbawm phur a tih.An maichàmhai sukchim ka ta,An lung biekhai suksieng a tih.
{10:3} 'LALPA kan ti naw leiin,Lal kan nei ta naw a nih;Lal nei khom ni hrim inlang,Iem a mi thawpêk thei ding?'Tiin anni chun la hril an tih.
{10:4} Thu tam tak an intiem a,Khêlin thu an inkhàm a,Mihai thu an thlungpui a.Chuleiin, leilet indûr a,Hnamtûr a to rawn angin,Thubuoi a suok rawn lem si.
{10:5} Samaria chênghai chu,Beth Avena bawngte lim leiin,Thlaphâng takin an um a;Mipuihai chun an sûn a,Thiempuhai an tap inrûm a,An ropuina milim chu,Làk hmanga a um leiin.
{10:6} Milim chu Asuria tieng,Lal tak kuoma pêk dingin,An fe hmangpui ding a nih.Efraim chu inzak a ta,Israel chun a thing milim,La muolphopui ngei a tih.
{10:7} Tuiin hnawl a lèn angin,Samaria lal fen hmang an tih.
{10:8} Beth Avena bawlhmun sânghai,Israelhai suol thawna hmun chu,Suksiet la ni vong a tih.Hling bukin bawm khum an ta,Mihai chun tlânghai kuomah,"Mi sìn khum rawh" tîng an ta,Muolhai kuoma khom mihan "Mi del rawh" la tîng an tih.
{10:9} Gibea khuoa i suol ang khan,Aw Israel, i suol zom zar zar a,Inthlâkthleng hrim i tum nawh.Gibea thil suol thawtuhai kha,Indonan a nangchîng ni lo maw?
{10:10} Ka nuom pha leh hrem ka ta,Thuo hnia an suol leiin,Hrengthîr inbuntir dingin,Hnam tinhai hawr khawm ka tih.
{10:11} Efraim chu bawngla zirtir tah,Bu chil châk tak ang hi a na,Inrim nawk zuola sor dingin,A thlukvum mawiah ringkol,Keiin inbâttir ka tih.Efraim in làngkawn hnûk a ta,Làngkumah Juda hmang ka ta,Jakob chun pil tuk nawi a tih.
{10:12} In ta din ram thar inlet unla,Felna chi chu tu unla,Chuoi lo hmangaina sîk ro.In kuomah LALPA hung a,Felna hung insûrtir dingin,Ama chu zong hun a nih.
{10:13} Sienkhom rîtlona in tu a,Khawlona rà in sìk a,In khêlhlip rà in fàk a.Nangni hrâtna chu ring a,In sipai hau in ringsan leiin,
{10:14} Râlin hung bei an ti cheu a,In kulhai sukchim vong an ta,Beth Arbel a hung bei ni a,Salmanin a suksiet ang khan,Nu le nauhai chu hnuoi vuoknan,An la hmang ding a ni si a.
{10:15} ​Nangni Bethela chenghai,In rilo bêk bêk leiin, Chuong chu in chungah tlung a ta,Zîngkar indona a'n tran pha leh,Israel lal chu se vong a tih.
{11:1} A naupang lai daia inthokin,Israel chu ka hmangai a,Aigupta rama inthokin,Ka nau dingin ka ko suok a.
{11:2} Sienkhom ka ko inzing po leh,A mi'n hlat zuol sauh hlak si.Baal kuomah an inthawi a,Milem kuomah rimtui an inhlàn.
{11:3} Efraim chu a bânah chel a,Lawn dàn zirtirtu ka nih;Sienkhom ka keitlei a nizie,Anni chun an hriet si nawh.
{11:4} Ngilneina hruolhruia keiin,Hmangaina hruiin ka thlung a;An ringkol bàt ka hlîppêk a,Kûnin bu ka'n bà tawl a.
{11:5} Chuong chu a ni sà khomin,An inlamlèt nuom si nawh.Aiguptaah kìr nawk an ta,Asuria lal hnuoiah kûn an tih.
{11:6} An khawpuiah chemsen inlêng a ta,An kul kotkhàrhai suksieng an ta,An thil tumhai suktawp an tih.
{11:7} Ka mihai chun mi nghatsan lui,An tum tawk tawk tlat leiin,Chunghnungtak ko hai sien khom,Aman lo ûksak naw nih.
{11:8} Aw Efraim, iengtin hrim am,Thlauthla thei ka ti che a?Aw Israel, iengtin hrim am,Inthlà thei ka ti che a?Adma khuo le Zeboim khuo,Ka suksiet ang khan nang khom,Ka suksiet ve ding che maw?Ka lungrilah i châm tlat a,Ka hmangaina che a zuol.
{11:9} Ka lung inling kei kìr ka ta,Efraim sukbo ka tum khom,Hlen tum nawk ta ngai naw ning.Mihriem ni loin Pathien ka na,Nangni laia Mi Thienghlim ka na,Lungsen pumin hung tah naw ning.
{11:10} LALPA chu zui tâng an ta,Keipui angin inrûm a tih.Chuong anga a'n rûm zàt chun,Khawthlang tienga inthokin,A têhai chu inthin pumin,Hung tlàn khawm dul dul an tih.
{11:11} Inthin pumin hung an ta,Aigupta vatehai ang leAsuria vathuhai angin,An in lum inhluotir ka tih"Ti hi LALPA thu suok a nih.
{11:12} Efraim chun thukhêl ringot,A mi hril kuol a mi hril kuol a,Israel sûngkuohan mi hlem an hràt a,Juda khomin Pathien Mi Thienghlim,Mi Ringum chu a dodâl zing.
{12:1} Efraim chun thli, bu-ah a ring a,Sùnnithlâk khawsak thli a hnot a,iKhêl le thisen suokna a sukpung.Asuria leh thuthlung a thlung a,Aigupta kuomah hriek a thon a.
{12:2} Juda chunga khom LALPAN,Lungni nawna a nei a,Jakob chu a um dàn anga hremin,A thilthaw dungzuiin rul a tih .
{12:3} Sûla an um lai khomin,A unau kekhongah a man a;A puitling hnungin Pathien a buon a.
{12:4} Vàntirko leh an inbei a,Ama chun a hnèbàn a,Tapin ditsakna a hni a,Ama chu Bethelah a hmu a,Chu taka chun a'n biekpui a.
{12:5} A hming chu LALPA a nih,Iengkim LALPA Pathien chu.
{12:6} Chuleiin, i Pathien kuomah kîr nawk la,Hmangaina le indikna vongin,I Pathien chu nghâk zing hlak rawh.
{12:7} Kanan mihai ang bokin,Israel mi sumdawnghai chun,Bùkna indik lo an hmang a,Mi hlèma fàkpêk an lawm.
{12:8} Efraim chun chapo takin,"Ka hausa a, ka neinung a,Ka hausakna po po lei hin,Tu khomin thil suol thawah,Mi'n tum ngam naw nih" a tih.
{12:9} " Kei hi LALPA in Pathien,Aigupta rama inthokaThuoi suoktu cheu chu ka nih.Thlalêra kût in hmang lai ang khan,Puon inah inchêngtir nawk ka ti cheu.
{12:10} Zawlneihai ka biek hlak a,Inlàrna voi tam ka'n hmutir a,Tekhinthu hmangin ka hril hlak."
{12:11} Gilead chu a rilo hlè maw?A mihai hmangna bo an nih!Gilgalah bawngchal inhlànin,Milem hmaah an inthawi maw? Leilet sìra lung dèng bùm angin,An maichâmhai chu siem ka tih.
{12:12} Jakob chu Aramah a tlân hmang a,Israel chun a nuhmei ding hlawin,Sin a thaw a, beram a vèng a.
{12:13} Aigupta rama inthoka,Israelhai thuoi suok dingin,LALPAN zawlnei a hmang a,A zawlnei hmangin a enkol a.
{12:14} Nisienlakhom Efraim chun,Nasa takin a suklungsen a nih.A thisen insuona maw chu,LALPAN a chungah intlâktir a ta,A sukmuolphona po po leiin,LALPAN sukmuolpho veng a tih.
{13:1} Efraim a hang tong pha leh,Israel thla danghai an inthin a,Anni laia ngaisàng hlaw a nih.Sienkhom Baal biekna tieng,An hmang suol leiin a thi a.
{13:2} Tuhin an suol deu deu a,Tangkaruo milim an sung a,An milim duong suokhai chu,Themthiemhai siem vong a nih."Mihriemin an inthawi a,Bawngte lim chu an fawp a"Tiin an chanchin an hril hlak.
{13:3} Chuleiin, zîng tieusûm ang,Zîng daidaw ral nawk el ang,Hrizawla bu si inlêng darh ang,Tukvera meikhu suok angin,An la hung inchang ding a nih.
{13:4} "Aiguptaa inthok tah khanLALPA in Pathien ka na,Kei naw Pathien dang tu khom,In hriet ngai hrim hrim naw a,Kei naw chu Sandamtu dang,Tu khom an um hrim hrim nawh.
{13:5} Ram lum le sahâl hmunah,Thlalêrah ka don cheu kha.
{13:6} Ka chawm chêu a, in khop a,In khopkham pha in chapo a,Chu pha leh in mi theinghil si.
{13:7} Chuleiin sakeibaknei angin,In chungah hung tuong ka ta,Keite ang elin lampuiah,Lo inchàn rùk ka ti cheu.
{13:8} A tê lâkpêk savom ang elin,Lo beiin pot thlêr ka ti cheu a,Keipui angin in sa fâng ka ta,Ramsa angin pot chen ka ti cheu.
{13:9} "Aw Israel, a thangpuitu che,Nangman i mi do tlat leiin,Suksietin i um a ni hih!
{13:10} A san ding che i lal chu,Khaw lai am a um ta a?In khawpuihai santu dinga,Lal le hotu in hnîhai kha,Khaw lai am an um zo ta a?
{13:11} Lungsenin lal ka pêk cheu a,Lungsenin ka lâk nawk a.
{13:12} Efraim suolna intieng thùr chu,Zieka inchik le kol vong a nih.
{13:13} Nauha se ang na invoi a ta,Sienkhom nau a pieng huna,Suok nachang hre lo nau ang,Varna nei lo nau a ni si a.
{13:14} "Seol thilthawtheinaa inthok, Ka'n tlan suok tawl ding am a ni?Thìna laka inthokin,Ka san suok tawl ding a ni?Aw thìna, khawla'm i hri sie chu?Aw Seol, khawla'm i suksiet theina chu?Lungsietna mitin en ta naw ning,
{13:15} Unau laia hmuingil khom ni sien.Sak tieng thlalêra inthokin,LALPA thliin hung nuoi a ta,A tui hnàrhai kang chât a ta,A tuikhurhai inhil vong a tih.A ro sienaa rosumhai chu,Hung rok rampêk vong an tih.
{13:16} Pathien laka an hel leiin,Samaria khawpuia chênghai chun,An suol man chu intêl an ta,Kawlhnâmin sâm thlûng an ta,Hnuoi vuoknan naute hmang an ta,Inrâihai phìng dawt thlèr an tih."
{14:1} LALPA i Pathien kuoma chun,Aw Israel, kîr nawk ta rawh;I suolna i tlûk sietpui a ni hi!
{14:2} LALPA kuomah hung kîr nawk la,Hieng hin thupha hung chawi rawh:"Kan suolna po po ngaidam la,Ngilnei takin mi lo pom rawh, Bawngchala hung inthawi nèk a,Kan bâu ngeia inpâkna inthawi,I kuoma kan inhlàn theina dingin.
{14:3} Asurian a mi san suok thei nawh;Indo sakorin a mi hum thei nawh.Kan kut suok milimhai kuomah,'Kan pathienhai' ti ta nawng kan tih.Fahràhai chun i kuoma inthokin,Lunginsietna an dong hlak si" tiin.
{14:4} An petekna sukdam ka ta,Ka lungsenna la kieng ka ta,Tiem chin boin hmangai ka tih.
{14:5} Israel lakah daidaw ang nîng ka ta,Ama chu lili angin hung vul a ta,Lebanona sidar thing angin,Nghet takin zung thlâk dar a ta,
{14:6} Dawn thar hung insuong a ta,Oliv thing angin mawi a ta,Lebanon angin rimtui a tih.
{14:7} Ka hlimah chêng nawk a ta,Bu kûng anga hung tal tharin,Grêp angin hung vul a ta,Lebanon uoiin ang elin,A hming hung inthang a tih.
{14:8} Efraim chun milem pathien, Inzawlpui zing ta naw ni a,Keiman donin enkol tàng ka tih.Keiman fâr thing hring angin,Ama chu zàr hlieng ka ta,A ràhai malsawm ka tih" tiin.
{14:9} Hieng hi mi var tuin am,An man suok thei ding a na?Lungvar nei tu hrimin am,An hriet thiem thei ding a na? LALPA lampui chu a'n dik a,Mi felhan an hraw hlak a,Mi rilohan an hraw naw leiin,An insui thluk hlak a nih.
