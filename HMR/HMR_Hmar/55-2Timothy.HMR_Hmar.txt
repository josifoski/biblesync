{1:1} Kei Paula, Kristaa hringna thutiem puongtu dinga Pathien ditzawnga Krista Isu tirko hin ka naupa dittak Timothe, chibai ka bûk che.
{1:2} Pä Pathien le ei Lalpa Krista Isu kuoma inthoka lunginsietna le inremna chu i kuomah um raw se.
{1:3} Ei thlatuhai thaw dàn anga sie le tha hrietna fîm taka a rong ka bawl Pathien kuomah lawmthu ka hril. Sùn le zàna ka tongtainaah ka hriet zing hlak che.
{1:4} I mitthli tlàk dàm kha ka hang suikir a, hlima ka sipna dingin inhmu nawk ka châk ngot el.
{1:5} I ringna takzie thu khom ka lo hriet zui pei a, chu chu i pi Loisiin a nei a, i nu Euniki khomin a nei bok a, nang khomin i nei ve ta pei a nih ti ka hriet.
{1:6} Chu lei chun i chunga kut ka'n nghat laia Pathien thilpêk i dong kha mût chok zing dingin ka hril non che.
{1:7} Pathien chun dawina thlarau a mi pèk naw a, hràtna le hmangaina le mani inthunun theina thlarau a mi pêk lem a nih.
{1:8} Chuleiin, ei Lalpa Isu thu hi puong inzak naw la, ama leia lung ina intâng kei khom hi mi'n zàpui bok naw rawh. Pathien hrâtna ringin, Chanchin Tha leia rinum tuor ve inhuom pei lem rawh.
{1:9} Ei thilthaw lei ni loin, ama tum dàn le a lunginsietna zàr lemin a mi sandam a, thienghlim taka hring dingin a mi ko a nih. Chu lunginsietna chu leilung insieng hmâ daih khan Krista Isuah a mi lo pèk tah a;
{1:10} chu chu tu hin Isu Krista a hung inlang khan, suklang a ni chauh a nih. Ama chun thina a hnè a, Chanchin Thaa hin hringna le thi thei nawna chu a hung suklang tah a nih.
{1:11} Kei hi chu thu chu tlâng insampui dinga a tirko le zirtirtua ruot ka nih.
{1:12} Chu lei chu annawm hienga ka tuor hi. Sienkhom ka'n zak nawh. Ka ring chu ka hriet a, chu Nia dinga ka'n koltir khom chu vong him tlat a tih ti ka hriet chieng.
{1:13} Ka kuoma inthoka thu i hriet hlak hai kha zirtirna indikah pom tlat la, ringna le hmangainain Krista Isua chun chêng tlat rawh.
{1:14} Nangmaa ro hlu sie le inkoltira um kha einia chêng Thlarau Thienghlim thangpuinain vong tlat rawh.
{1:15} Asia biela mihai khan, Fugel le Hermogen chenin, an mi zâmsan vong tah ti i hriet.
{1:16} Lalpa chun Onesifora hai sûng lunginsiet raw se. Ama khan a mi sukhlim êm êm a, lung in intàng ka ni hi a mi'n zàpui nawh.
{1:17} Rom a hung tlung charin a mi hung zong suok ngat ngat a nih.
{1:18} Efesi khuoa khom a mi thangpui nasatzie i hriet kha. Lalpa chun chu Nia chun a lungsietna indongtir raw se.
{2:1} Ka naupa, Krista Isu lunginsietna chun sukhrât che raw se.
{2:2} Mi tam tak hrieta ka zirtirna i ngàithlàkhai kha inchûktir sawng pei thei ding awma mi i ring tawkhai kuomah inbà sawng pei rawh.
{2:3} Krista Isu sipai ringum angin rinum mi tuorpui ve rawh.
{2:4} Sipai chu a hotu suklawm dingin khawvel thil dangah a'n kei buoi ngai nawh.
{2:5} Inruolsieknaa thang khom dàn ang taka a thaw naw chun lawmman a hmu thei nawh.
{2:6} Lohma tieng khom, sin inrimtu chun ra hmasa chu a chang ding a nih.
{2:7} Ka hrilhai che hi ngaituo chîk la, Lalpan kong iengkimah hriet thiemna inril pêng a ti che.
{2:8} Chanchin Tha ka hril hlak, Isu Krista, Davida thlaa mi, mithi laia inthoka tho nawk tah thú kha hre zing rawh.
{2:9} Chu Chanchin Tha lei chun rinum ka tuor a, tuolthattu ang ela khaidieta khit ka ni hi. Pathien thu ruok chu khuop ruol a ni nawh.
{2:10} Krista Isua um sandamna chu chatuon ropuina leh an chang theina dingin thlanghai leiin hieng po po hi ka tuor a nih.
{2:11} Hi thu hi a'n dik a nih:Ama leh ei thi chun,Ama leh hring ei ta,
{2:12} Ei tuor ve a ni chun,Ama leh ro rêl ei ta;Ei hnawl a ni chun,Mi hnawl vèng a tih;
{2:13} Ringum naw inla khom,Ama chu a ringum zing,Ama le ama a'n hnawl thei si nawh.
{2:14} Hieng thu hi inhriettirin, Pathien hmingin hril la, thu inchua insêl hi bânsan rawh, a tangkaina a um naw a, ngàithlatuhai a sukkhawlo mei mei a nih.
{2:15} Nang chun Pathien lawmzawng mi, mani sina inzapuium lo, thutak indik taka thedartu ni inchûk rawh.
{2:16} Tep lo hrila khawvel mihai titi sep chu nghatsan rawh, chuong ang thil chun Pathien ngàisak nawna tieng mi a thuoi deu deu hlak a nih.
{2:17} An thu inchùktir chu pân sie angin a'n dar a; anni laia mi chu Humenai le Filet kha an nih.
{2:18} Thutak an nghatsan a, 'thonawkna chu a um dai tah' an ta, mi thenkhat ringna khom an sukphet tah a nih.
{2:19} Pathien thutak lungphum nghet ruok chu a chàng ve naw a, "Lalpan a mihai a hriet" ti le "Lalpa hming lamtu taphothai chun rîtlona an nghatsan ding a nih" ti ziek a chuong.
{2:20} In ropui taka bûr le bêlhai khom rangkachak le tangkaruoa siem vong a ni naw a, thinga siem dâm, pila siem dâm khom a um a, a then thil poimawa hmang ding, a then ruok chu hmang pawlawt ding a nih.
{2:21} Hieng thil tha naw ka hrilhai laka inthoka inthier fihlîm mi chu hmangraw hlù, in Neitupa ta dinga hmang tlâk, sawp fai sa diem, thil tha tinrêng thawnaa hmang el thei dinga inpei zing ang chu hung nîng a tih.
{2:22} Tleirawl chàkna suol chu nghatsan la, lungril thienghlim taka Lalpa lamtuhai leh felna dâm, ringna dàm, hmangaina dàm le inremna dàm hnot lem rawh.
{2:23} Hieng insêlna tangkai lo le invêtthlàk hi nghatsan rawh, innghirnghona a chok suok mei mei a nih.
{2:24} Lalpa siehlaw chun inhal a chîng ding a ni nawh; tu khom laina mi, thiem tak le dawthei taka zirtir lem mi a ni ding a nih.
{2:25} Ama kaltuhai khom thutak hre thei dingin Pathienin an lungril a'n lamlèttir thei ti beiseiin, zainêm takin zirtir raw se.
{2:26} Chuonga a thaw chun, Diebolin a nuom zawng inthawtir dinga a chânga a awk an nih ti hung inman suok an ta, intâl suok thei an tih.
{3:1} Ni nuhnunga hai chun hun khir tak a hung tlung ding a nih ti hre rawh.
{3:2} Mani chauh inhmangai hai, tangka sum ngaina hai, mi uongthuong hai, intivei hai, tong tlahol hai, nu le pa thu awinaw hai, lawmna chang hre lo hai, mi porchè hai,
{3:3} lunginsietna piengpui lo hai, ngaidamna nei lo hai, mi hril siet chîng hai, insûm thei lo hai, mi tawrothai, thil tha hrim hrim dit lo hai,
{3:4} inphatsan hmang hai, poisak nei lo hai, chapo hai, Pathien hmangai nêka mani inhoitirna lawm mi hai,
{3:5} a langa insuksakhaw mi vieu sia a thilthawtheina hnawl tlat si hai chu an hung suok ding a na, chuong mihai laka chun inthier fihlîm dai rawh.
{3:6} Chuong ang mihai chu tlàktlum tumin mi inah an lèng lawr a, nuhmei hrât lo, suolin a bùk thlùk le an châkna suol ang peia thle mihai chu an zawr thlùk hlak.
{3:7} Chuong ang nuhmeihai chu thil inchûk pei vieua inlang, sienkhom thutak hre thei bok si lohai chu an nih.
{3:8} Jannia le Jambria-in Mosie an dodal ang khan hieng ngaituona porchè le ringna tehlèm neituhai hin thutak an dodal a.
{3:9} Sienkhom, ieng rak tlung naw ni hai, Jannia le Jambria ang bok khan an invêtzie mihaiin an inhmai teuh awm si nawh.
{3:10} Nang ruok chun ka zirtirna hai, ka um dàn hai, ka thiltum hai, ka ringna hai, ka dawtheizie hai le ka selzie hai i hriet a.
{3:11} Antiokeia dâm, Ikoniama dâm le Lustra khuoa dâm sukdùdàna le harsatna tam tak ka chunga tlunghai ka tuor nasatzie le chuonga inthoka Lalpan a mi san suok dàn hai chu i hriet a.
{3:12} Tu khomin Krista Isu ang taka khawsak a tum phot chun sukdùdàna tuok ngei a tih.
{3:13} Mi suolhai le hlèm hmanghai ruok chu an chan chàu deu deu a ta, mi dang an hlèm ang bokin hlêmin um vèng an tih.
{3:14} Nang ruok chu i thil inchûk tah le i pom nghet tah kha chel tlat rawh, a zirtirtu che i hriet si a.
{3:15} I naupang laia inthokin Isu Krista ringna leia sandam ni dinga kawkhmutu che Pathien Lekha thuhai chu i hriet ta hlak kha.
{3:16} Lekha Thu po po hi Pathien inthuok khum a na; felna konga inzirtirna ding dàm, inkawkna ding dàm le insiem thatna ding dàmin a tangkai èm èm.
{3:17} Pathien mi taphot chun hre bel hai sien, thil tha tinrêng thaw thei dinga inthuom an ni theina dingin.
{4:1} Pathien le Krista Isu, mihring le mithihai ro rêltu ding hmaah, a hung nawkna le a ram sâlin thu ka pêk che:
{4:2} Thu chu hril rawh; a huna khom, a hun nawa khom hril dingin inpei zing rawh; dawthei taka zirtirin, an indik nawnaah kawkhmu la, zil la, infùi rawh.
{4:3} Zirtirna indik an ngaithlàk pei naw hun a la hung tlung ding a nih. An nuom zawng ngaithla ding le an na ver zawnga hriltu ding zirtirtu tam tak an fiel khawm hun la tlung a tih.
{4:4} Thutak hre dingin an na suksêt an ta, pipu thusim tieng na daw lem an tih.
{4:5} Nang ruok chu iengkimah thluok fîm takin um la, harsatna tuor fán fàn la, tirko sinah inbûr la, i rongbawlna sin po po kha hlen rawh.
{4:6} Kei chu inhlàn dinga bun suokina ka um mèk tah a, ka fe suok hun a tlung tah.
{4:7} Intlànsiekna tha chu ka zo tah a, ka tlàn chen ding khom ka suo tah a, ringna chu ka vong zing a nih.
{4:8} Tuta ka hmabâk chu felna lallukhum dong chauh a ni tah a, chu chu rorêltu indik Lalpa chun, chu Ni-a chun mi pêng a tih, keima chauh ni loin, a hung nawkna nghâkhlàtu po po khom pêng a tih.
{4:9} Ka kuomah hung nawk vak tum hram raw khai.
{4:10} Dema chun tu lai khawvel a ngainat leiin Thesalonika tieng a mi fesan tah a, Kreska chu Galati ramah a fe a, Tita khom Dalmatia ramah a fe bok a.
{4:11} Luka chauin tuhin a mi umpui a nih. Marka kha rongbawl konga mi thangpuitu tha tak a na, hung thuoi ve rawh.
{4:12} Tukik chu Efesi khuoah ka tir tah.
{4:13} I hung pha leh Troas khuoa Karpa kawla korfuol ka màksan kha hang la lá, ka lekhabu leh, abîkin savun lekhahai lem kha chu hung chawi ngéi ngèi rawh.
{4:14} Dâr sung thiem Aleksandra khan ka poi a tawk nasa hle a, a thilthaw ang peiin Lalpan la thungrul a tih.
{4:15} Nang khom ama laka khan fîmkhur rawh, ei thu a kal nasa hle a nih.
{4:16} Ka thiemna thu ka hril hmasa tak tum chun ka tienga thang tu khom an um naw a, an mi thlàthlam vong a nih. A maw chu phur naw hràm raw hai se.
{4:17} Sienkhom Lalpa ruok chun a mi ngìrpui a, keima hmanga Jentêlhai po po hrieta Chanchin Tha chu puong dar vong a ni theina dingin a mi sukhràt a. Sakeibaknei bàua inthokin san suokin ka um a.
{4:18} Lalpa chun thil tha naw laka inthokin mi san suok pei a ta, him takin a vàn ram chu mi'n tlun a tih. Chatuon chatuonin ropuina chu a kuomah um raw se. Amen.
{4:19} Priskilab le Akuila hai kha Onisefora sûnghai leh chibai ka bûk.
{4:20} Erasta chu Korinth khuoah a um zing a, Trofim ruok chu Mileti khuoah damloin ka màksan.
{4:21} Thlasik hma ngeia hung tlung tum hràm rawh. Eubul hai, Puden hai, Lina hai, Klaudia hai le unau po poin chibai an bùk che.
{4:22} Lalpa chu i thlarau kuomah um raw se. Lunginsietna i kuomah um raw se. Amen.
