{1:1} Amoz naupa Isaiin Judai rama lal Uzzia hai, Jotham hai, Ahaz hai le Hezekia hai inlal laia Judahai le Jerusalem chungthua inlàrna a hmuhai chu:
{1:2} Aw vànhai, lo hre unla,Aw leihnuoi, lo ngaithla rawh!LALPA chun thu a hril ie:"Nauhai chawmin ka keitlei a,Sienkhom ka chungah an hel.
{1:3} Bawngchalin a pu a hriet a,Sabengtungin a ranthlêng a hriet;Israelhai ruok chun an hriet nawh,Ka miha'n an hriet thei nawh.
{1:4} E khai! hnam suol ni telul e,Khawhlonain a del dè,Suol thaw ringot ngaituo hnam,Hlemhlè taka thaw chîng mi an nih.LALPA chu an thlauthlâk a,Israel Mi Thienghlim chu hmusitin,An hnung tieng an innghatsan.
{1:5} Ieng leia vuok tuok zing cheu?Ieng leia hel lui zing cheu?In lu hliemin a sip zo a,In lungril a na ngawi ngawi a.
{1:6} Kephaa inthoka in lu sîp chen,A damna lai hrim a um nawh-A pop, vuok duk le pânna,Sawp lo, tuom lo, hriek nàl lo-Natnain a bawm sip vong.
{1:7} In ram rausanin a um a,In khawpuihai a kâng ram zo a,In lohai in mithmu ngeiah,Ram dang mi'n an rût fai a,Hmêl hriet lohan suksein,A lo ram zo tah a nih.
{1:8} Grêp huon vêngtu tu tawp ang,Busik zoa rabok rausan ang,Khawpui inhuol bet tlat angin,Zion naunu chu a lo inchang tah.
{1:9} Iengkim LALPA chun dam khawsuok,Tlawma zawng mi hlàpêk naw sien chu,Sodom khuo ang kha nîng ei ta,Gomorra khuo ang kha nîng ei tih.
{1:10} Sodom khaw rorêltu ang el hai,LALPA thu hi lo ngaithla ro,Gomorra khaw mipui ang el hai,LALPA dàn chu ngaisak ro.
{1:11} "In inthawina zozàihai hi,Ka ta di'n iem a ni a?Beramchal pumrawa inhlàn a,an thâu thâu in hung inhlàn hi,Nghok khom ka nghok zozài tah.Bawngchal, beram te, kèlchalThisenah lawmna ka nei nawh.
{1:12} Ka hmaa in hung inlang hin,Hieng thilhai hi thaw dingin,Tuin am a hril cheu a,Ka tuol in hung chîl hrep hlak?
{1:13} Thil hlawk lo in thilhlànhai hi,Hung inhlân vet ta naw ro,In rimtui rim ka tirdak.Thla thar lawm, Sabat inkhawm,Inkhawmpui hrang hrang in tih,Inkhawm rilo ka ngài thei nawh.
{1:14} Thla thar kût le kût danghai,Hunbi neia hmang hlakhai hi,Ka lungrilin ka theidà a nih.Ka ta di'n hnoksak an tling a,Ka nghok put put a nih.
{1:15} Tongtaia kut inphar phâ,Ka mit lo hup tâng ka ta,Voi tam tongtai inla khom,Ngàithlapèk ta naw nîng cheu,In kut thisenin a sip si a.
{1:16} Insawpin insukthieng unla,Thil tha lo in thawhai hi,Ka hmu ngeiah bânsan ro.
{1:17} Thil tha thaw inchûk unla,Rorêlna fel hnot unla, Nêksawrhai tungding unla,Fahràhai chu san unla,Hmeithaihai chu hrilpui ro.
{1:18} Lalpa chun hieng hin a tih:"Hung ro, ngaituo tlâng ei tiu,In suol chu senlâr angin,Lo sen tah khom ni sien la,Vûr angin hung vâr a ta;Senduk angin sen sien khom,Sahmul angin vâr a tih.
{1:19} Ka thu awia in zawm chun, A ram tharsuok tlàn in tih.
{1:20} Mi kala in hel ruok chun,Kawlhnâmin lem zo a ti cheu"Tiin LALPA chun a hril.
{1:21} En ta, khawpui ringum ni hlak kha,Nawchizor a lo inchang ta hi!Thil fel taka ro rêl hlak nu,Indikna chêngna hlak nu kha,Tuolthattu a lo inchang tah!
{1:22} I tangkaruo a nghar-êk zo a,I uoiin tha khom a da zo tah.
{1:23} I rorêltuhai hlak hel hmang,Rûkruhai ruol bul an inchang zo.Thamna an ngaina êm êm a,Thilpêk a hnotin an hnot.Fahrahai an san ta ngai naw a,Hmeithaihai thu an hrilpui ta nawh.
{1:24} Chuleiin Lalpa, Iengkim LALPA,Israelhai Mi Hrât chun hieng hin a tih:"Khai leh, mi dotuhai inthielin,Ka hmêlmahai thungrul ka tih.
{1:25} In chungah kut thlâk ka ta,In ngharêknahai sukfai var ka ta,In inthieng nawnahai pei ka tih.
{1:26} Kha hmaa in nei ang bok,Rorêltu tha le remruot thiem,Siepêk nawk ka ti cheu a,Chu chun khawpui indik le ringum,Tiin ko nawk tâng in tih.
{1:27} ​Rorêlna indik hmangin,Zion chu intlan suok ka ta,A sûnga insîra simtuhai khom,Felnain san suok ka tih.
{1:28} Mi hel le suolhai ruok chu,Suksiet ni vê vèng an ta,LALPA nghatsantuhai khom,Sukbohmangin um an tih.
{1:29} Saisaw buk hnuoia milem,Lawm taka in biek hlak kha,Chu pha chun inzàpui in ta,Huona fe in thlang hlak khan,La sukmuolpho a ti cheu.
{1:30} Saisaw thing vuoi ta hnung leTui hmu lo huon ang bokin,Nangni khom la tawl in tih.
{1:31} Mi hrât chu rawpon ang el,A sinthaw khom meisi ang,A la hung ni ding a ni si a;An pahni chun kàng a ta,Tu khomin sukmit naw ni hai" tiin.
{2:1} Amoz naupa Isaiin Judahai le Jerusalem chungchàng thu a hmu chu hi hi a nih:
{2:2} Ni nuhnunga hai chun,LALPA tempul tlâng chu,Tlâng po po laia lien takin,A la hung ngîr ding a nih.Tlâng po po khûm vong a ta,Hnam tin hung fuon khawm an tih.
{2:3} Hnam tinrênghai hung an ta,"Hung ro, LALPA tlângah kaiin,Jakob Pathien inah fêng ei tiu;A lampui ei hraw theina dingin,A lampui mi lo zirtir a tih"Tiin an la hril ding a ni si a.Zion-a inthokin dàn thu chu,Jerusalema inthokin LALPA thu,A fè suok ding a ni si a.
{2:4} Hnam tin inkâr thu rêl a ta,An thubuoi rêl felpêk a tih.An kawlhnâmhai chu làngkûmah,Leiletna dingin sut tâng an ta,An feihai theikung tanna chemin.Hnam dangin hnam dang chungah,Kawlhnâm inlet ta naw ni a,Râldo dàn inchûk ta naw ni hai.
{2:5} Hung ro, aw Jakob sûngkuohai,LALPA vara chun lêng ei tiu.
{2:6} I mi, Jakob sûngkuohai chu, I lo thlauthlàk ta si a.Khawsak tieng dawi an hmang a,Filistin zawlneihai chu ruoiin,Ringnawtuhai leh kut an insui.
{2:7} Chuong mihai chèngna ram chu,Tangkaruo le rangkachakin a sip a,An sum hauzie hriet phâk an nawh.An ram chu sakorin a sip a,Sakor tawlailir tiem sèng lo an nei.
{2:8} An ram chu milemin a sip a,An kuta siem hmaah an kûn a,Kuta an siem ngei hmaa chun.
{2:9} Mihai chu rawt hnuoi nîng an ta,Mihai chu suktlawm nîng an tih,Ngaidam tawl hrim hrim naw rawh.
{2:10} Lalpa tiumna le mawina ropuiLaka inbi hmang dingin,Lungpui kâra hai lût ro.
{2:11} Mit meng sâng chu sukhnuoi a ta,Mi chapo chu suktlawm a tih.Chu ni a hung tlung phâ chun,LALPA chauh chawisângin um a tih.
{2:12} Chapo le inngaisânghai ta dingin,Iengkim LALPA chun hun a ruot a,Chawisânga um po po chu,Suktlawmin la um vong an tih:
{2:13} Lebanona sidar thing insànghai,Basana saisuo kung insànghai,
{2:14} Tlâng le muol inchung lûrhai,
{2:15} Kulbing insâng le kul bang sàhai,
{2:16} Sumdawng long ruol po po leLong ropui po pohai khom.
{2:17} Mi indu chu sukhnuoiin um a ta,Mi chapo chu suktlawmin um a ta,LALPA chauh chawisângin um a ta,
{2:18} Milem po po sukram vong a tih.
{2:19} LALPA a hung tho suok a, Hnuoi hi a sawi hnîng pha chun,A hmêlmahai thlabâr an ta,Hnuoi kuoah invâk lût an ta,LALPA tiumna le mawina ropuiLaka inbîk hmang tumin,Lungpui kârah tlân lût an tih.
{2:20} Rangkachak le tangkaruoa siem,An milem biek hlakhai chu,Buikelek le bâkhai hmaah,Pei hawnin la mâksan an tih.
{2:21} Thoa hnuoi hi a sawi pha chun,LALPA tiumna le mawina ropuiLaka inthoka inbi hmang dingin,Lungpui kâra hai tlân lût an ta,Lung tolawt kârah inbîng an tih.
{2:22} Hnâra thuok la ve hlak tho,Mihriem ringsana nei hi ma ro.Ieng am ringsan tlâk a ni a?
{3:1} Lalpa, Iengkim LALPA chun,Jerusalem le Judai rama inthokin,Fâk le dawn le tui lâkna hnàr,A sukchât ding têp a nih!
{3:2} Mi huoisen le râlhrâthai,Rorêltuhai le zawlneihai,Aisànthiemhai le upahai,
{3:3} Sawmnga chunga hotu le lalhai,Remruottuhai le themthiemhai,Aikei thiemhai khom an rêngin,A la suktawp vong ding a nih.
{3:4} An lalah naupang sieng ka ta,Tlanglaktehan an chungah ro rêl an tih.
{3:5} Anni le anni innêksawr an ta,Pasalin pasal, tuolbawmin tuolbawm.Upa chungah tleirawl inlek a ta,Mi chînin mi inzaum hmusit a tih.
{3:6} Miin a pâ inah a unaupa chelin,"Nang chun zakaw fuol i nei a,Kan thuoituah thang rawh" tîng a ta,
{3:7} Sienkhom chu ni chun aman,"Kei chun ieng law thei naw ning,Ka inah fâk ding a um naw a,Sil le bil ding a um bok nawh,Mipui thuoituah mi sie lul naw ro"Tiin la khêk suok a tih.
{3:8} LALPA ropuina chu cho a,Tong le thilthawa an do leiin,Jerusalem chu a chim thla a,Judai ram an tlu thal rum a.
{3:9} An hmêlah an suolzie a'n lang a,Sodom mihai ang bokin,Uolâu taka che pawrin,An suol an thup thlawt ta nawh.An chung a va pik de aw!Mani insuksetuhai chu.
{3:10} Mi felhai ruok chu hril la,An kalchawi la tluong a tih,An thilthaw rà suokhai chu,An la tlàn ding a ni si.
{3:11} Mi rilohai chung a pik!Sietnan thla a zâr khum zing!An kut thilthaw ang peiin,Thungrulin la um an tih.
{3:12} Ka mihai nêksawrtu chu,Tleirawl té tè chauh an na,An chunga rorêltu khom,Nuhmei an ni tlat chu tie!Aw, ka mihai, in thuoituhan,Lam naw tienga thuoi suolin,An inhmangpui cheu a nih.
{3:13} Ro rêl dingin LALPA chu,Rorêlna hmunah a thung a,A mihai chungchang thu chu,Hril dingin a hung tho a.
{3:14} Upahai le thuoituhai chungthu,LALPA chun a hang rèl a:Ka grêp huon in sukram a,Pasiehai thil in rokhai chu,In inah in kol fur tawl a.
{3:15} Ka mihai sir sop neng a,Retheihai hmài in rawt hi,Iengtizie am an ta a?" tiinLalpa, Iengkim LALPA chun a hril.
{3:16} LALPA chun a hril pei a:"Zion minûhai chapozie hi,Dâk awr awrin an lawn a,Lèm tumin mi an mel a,Telnêng pal ri sieu sieuin,Hniek tiemin an lawn awt awt.
{3:17} Chu lei takin LALPA chun,Zion minûhai lusîp chu,Pansie inbawmtir a ta,An lu sukkolpêk a tih" tiin.
{3:18} Chu nia chun an incheina tha bânbun hai, luhren hai, thimkuol hai,
{3:19} nabê hai, ngûn kuol hai, hmaidier hai,
{3:20} samhrèn hai, kerèka bun telnêng hai, kawnghrèn hai, rimtui bawm hai, âi thatna dinga an bun hlak àibun hai,
{3:21} suoi namna kutsebi hai, hnârbe kuol hai,
{3:22} kût nia incheina thuomhnaw tha korfuol hai, silpuon hai, aiman zakuo hai,
{3:23} hlimen hai, puon zâi inhmì hai, khài nel nel hai le bâtpuon hai chu LALPAN la hmangpêk a tih.
{3:24} Rimtui nêkin rimsie,Kawnghrèn nêkin hrui zèn,Sam chei nêkin lu kawk,Puon mawi nêkin saiip,Hmêl tha nêkin hmai dep kawng,An chan hung ni ta lem a tih.
{3:25} I mihai kawlhnâmin that an ta,I mi hràthai indonaah thîng an tih.
{3:26} Zion kotkhârhai chun sûnin,Mitthli leh tap tlok tlok an ta,Vâkvaiin hnuoiah inthung zap an tih.
{4:1} Chu nia chun nuhmei pasariin,
{4:2} Chu ni chun LALPA-a inthoka inder suok Kau chu mawi tak le ropui takin la hung um a ta, a ram tharsuok chu Israel rama dam khawsuoka la umhai uongpui tak le an ropuina chu la nîng a tih.
{4:3} Zion-a la um zing, Jerusalema la um zinga an hming inchikhai chu mi thienghlim tia ko nîng an tih.
{4:4} LALPA thlarau chun Zion minuhai chungthu chu rêl felin, an porchèna chu sawp fai a ta, Jerusalema thisen kai po po chu LALPA thlarau mei chun kàng fai a tih.
{4:5} LALPA chun Zion tlâng le chu taka mi chêng khawmhai chunga chun sùnah sûm anga inzâm meikhu sieng a ta, zànah meichok var sie bok a ta, a ram pum chu a ropuinain zàr khum a tih.
{4:6} Chu chun sùn lum vànglaia zàr hlimtu bawkte le thlipui le ruopui laka an inhumhimna nîng a tih.
{5:1} Ka grêp huon duot chungchang thu,Hlain ka'n zawt ding a nih:Tlâng pang hnuoi thatna hmunah,Ka hmangaiin grêp huon a nei a.
{5:2} Lung a'n thiel a, khur a cho a,Grêp tha tak chi a phun a;Vèngbûk insâng a bawl a,Grêp sawrna ding khur a cho a.A rà thlum tak lo hun a nghâk a,Sienkhom grêp suok a lo ni si!
{5:3} Nangni Jerusalem mi le,Judai rama chênghai hin,Ka grêp huon le kan chungthu hi,Tuhin mi rêlpêk ro khai.
{5:4} Ka huona ka thaw ta po bâk kha,Thaw dàn ding chuong iem a um a? Grêp tha ka beisei zing laiin,Ieng leia a puopa ngotin a ra?
{5:5} Huon chunga ka thaw dàn ding chu,Tuhin mi lo ngàithlapêk hràm ro.A'n zàmnahai thiek ka ta,A dâihai thiek bok ka ta,Mi pal sopin hung um a tih.
{5:6} Ka grêp huon chu sukram ka ta,Tu khomin thum ta naw ni a,A hnuoi cho phit ni ta nawng a ta,Hling le buorin bawm lem an ta,A chunga ruo insûrtir lo dingin,Sûmhai khom thû pe bok ka tih.
{5:7} Iengkim LALPA grêp huon chu,Israel sûngkuo hi an na,Judahai hi a huon mawitu an na,An lakah rorêlna fel a beisei a,Thisen insuona ngot a hmu a,Felna hmu a'n beisei laiin,Beidong khêk ri a hriet lem si.
{5:8} Ram laili lai tak hluo a,In dang inchaw sap pei a,Lohai khom zauh sap pei a,Mi dang hmun inchan lo a,Màkhâta pumbiltu chu,A chung a va pik ngei de!
{5:9} Iengkim LALPA chun ka hrietah,Hieng ang hin thu a hril a:"A in ropui tak el chu,Rausanin um ngei a ta,In ropui le mawihai chun,Hluotu ding hrim nei naw nih.
{5:10} Grêp huon pari nga vêlah,Uoiin litar sawmhni chauh,Thlai chi tîn sawm tùnaah,Tîn khat chauh inthar an tih" tiin.
{5:11} Zu dawn ding ringot hnot a,Zîng inhma taka tho hlak,Uoiin inrui hmâ khat a,Zàn sawt tak tak meng hlak chu,An chung a va pik de aw!
{5:12} Ruoi an kìlna hmuna chun,Tingtang, perkhuong le khuongtê,Theihlê le uoiin an nei a,Sienkhom LALPA thilthawhai chu,An ngaisak hrim hrim naw a,A kut suok thilhai khom chu,An ngaituo chuong ngai bok nawh.
{5:13} Hriet thiemna an tlâksam leiin,Ka mihai chu salah intâng an ta,An mi lienhai chu phingtâmin,An mipuihai chu dangchârin,An la thi tawl ding a nih.
{5:14} Seol phing a suktàm zuol a,Inkhì ruol loa lienin,A bàu chu a ka huou a,An mi ropuihai le mipuihai,Inrui puom le hlimhlop chènhai,Chu chun lût thla diel an tih.
{5:15} Chu ni a hung tlung pha chun,Mihai chu thum hnuoi a ta,Mihriemhai suktlawm a ta,Chapo meng insânghai khom,Sukhnuoiin um tâng an tih.
{5:16} Sienkhom Iengkim LALPA chu,A'n diknain chawisâng a ta,Pathien thienghlim chu a felnain,A thienghlimzie inlangtir a tih.
{5:17} Chu pha chun beramhai chu,An tlatna hmunah tla nawk an ta,Hausahai rausan hmuna chun,Beramte ruolin tuolchai an tih.
{5:18} Inhlèmna hruola suol hnûktu,Tawlailir anga ritlona hmangtu chu,An chung a va pik de aw!
{5:19} "Ei hmû vè theina dingin,Pathien chun thaw inhmaw sien,Ama chun mi hung hnaiin,Ei hriet vè theina dingin,Israelhai Mi Thienghlim chun,A remruot intlungtir raw se"Tituhai chung chu a va pik ngei!
{5:20} Thil tha lo thil tha ti a,Thil tha thil tha lo titu dâm,Thim chu vara ngai tlattu,Var chu thima ngaitu dâm,Khâkna thlumnaa ngai a,Thlumna khâknaa ngaitu chu,An chung a va pik de aw!
{5:21} Mani ngaia vara insietu,Mani mithmua thiema inngai chu,A chung a va hang pik de aw!
{5:22} Uoiin dawna mi hnèbàntuhai,Zu pol thiema mi chungchuonghai,
{5:23} Thamna an fâk rûk leia,Mi suol thiem inchangtir a,Mi fel thiem naw inchangtirtuhai,An chung a va hang pik de aw!
{5:24} Meiin bu pawl a kàng ang le,Hlo tawl a kàng ral angin,An zunghai hung hmon a ta,An pàrhai chu pilvut angin,Lèn hmangin la um a tih,Iengkim LALPA dàn hnawl a,Israel Mi Thienghlim thu an hnawl leiin.
{5:25} Chuleiin, LALPA lungsenna chu,A mihai chungah a chok a,A kut hlângin a vuok a,Tlânghai an inthin dur dur a,Kotthlêra hmunhnok ang elin,Ruong an inthal rem rum a.Chuong khom chun a lungsenna,A la lâk kìr chuong naw a,A kut khom a la hlâng zing.
{5:26} Hla taka um hnamhai kuomah,Inhriettirna thon suok a ta,Kawl kil tawpa um hnamhai chu,Faifûkin ko khawm a ta,Inrang takin hung nghal an tih.
{5:27} Tu khom châuin tlu naw ni a,In innghil bok naw ni a,An kawng inthêp naw ni a,An pheikhok se bok naw nih.
{5:28} An thal zumhai a ngei a,An thalngul kuoi sâ a na,An sakor tinhai khom chu,Lungthìr angin a chang a,An tawlailir ke invir khom,Thawngaleivir ang a nih.
{5:29} Keipui angin an inrùm a,Sakeibaknei vanglai angin,An sa sè an inngur khum a,Tu khomin san ngam loin,An sa sè chu an fen hmang.
{5:30} Chu ni chun tuifinriet inrùm angin,Anni chun inrûm khum an ta,Mihan ram hang thlîr an ta,Thimna le beidongna naw chu,Thil dang hmu nei naw ni a,Var khom sûmin hlieng a tih.
{6:1} Lal Uzzia a thi kumin LALPA chu lalthungpha insâng taka chawimawia a thung lai ka hmu a, a silfên fuol hmorin tempul chu a'n khum vong a.
{6:2} A bula chun serafimhai an ngìr a, thla paruk seng an nei a. Thla hniin an hmai an hlie a, thla hniin an kepha an hlie a, thla hni dangin an vuong a.
{6:3} Anni chun, "Iengkim LALPA chu a thienghlim,A thienghlim, a thienghlim,A ropuinain hnuoi a sip"tiin an insam ton a.
{6:4} An rawl ri chun tempul kotkhâr bieng le tuong chu a nghor nghing dur dur a, tempul chu meikhuin a bawm sip a.
{6:5} Chu phing leh kei chun, "Hmûr porchè put mi ka na, hmûr porchè puthai laia um ka na, ka mit ngeiin Lal, Iengkim LALPA chu ka hmu ta si a, ka chung a va hang pik de aw!" tiin ka khêk suok a.
{6:6} Chu phing leh serafimhai laia pakhatin maichâma meiling chu chaichèin a chep a, ka kuom tieng a hung vuong a,
{6:7} meiling chun ka hmûr a dep a, "Ngai rawh, hi hin i hmûr a tawk ta a, i khawlona chu lâk hmang a ni ta a, i suol khom ngàidam a ni tah" a ta.
{6:8} Chu zoa chun, "Tu am tir ka ta? Tu am ei ta dingin fèng a ta?" tiin LALPA rawl chu ka hriet a. Kei chun, "Hi taka hin kei ka um, mi tir ta la" ka ti a.
{6:9} Ama chun, "Fe la, hi mihai kuomah hieng thu hi hril rawh:'Nâ chun hrieng in ta, A ngaina hre naw ti niu,Mit chun hmung in ta,A umzie man naw ti niu.'
{6:10} Hi mihai lungril hi sukngar la,An nâhai suksêt la,An mithai insìmtir rawh.Chuong naw chun mita hmuin,Lungrilin man bok an ta,Ngha kîrin dam rawi an tih" tiin.
{6:11} Chu phing leh kei chun LALPA kuomah, "Aw LALPA, chu chu ieng chen am ni tâng a ta?" ka ta. Ama chun hieng hin a mi don a:Hluotu tu khom um loa.Khawpuihai hung ram vong a,Inhai khom rausan vong a,Lohai khom tlaran vong a,
{6:12} Mihai chu ram hla taka,LALPAN a son hmang vong a,A ram an rausan dêr chen.
{6:13} A ramah sawma pakhat,La chêng zinghai sienla khom,La tlaran tho tho a tih.Insie le saisuo phùr hnung,A bul a um zing ang bokin,Chi thienghlim chu a rama,Bul hluo zingtu nîng a tih"tiin.
{7:1} Juda lal Uzia naupa Jotham naupa Ahaz inlal laiin, Aram lal Rezin le Remalia naupa Israel lal Peka hai chu Jerusalem rûn dingin an hung inthok a, sienkhom an hnè el thei naw a.
{7:2} Chu phing leh Davida sûnghai kuoma chun, "Aram lal le Efraimhaia an thang ruol a nih" tiin an va hril a, lal Ahaz le a mipuihai lungril chu thliin ram thing a mut hnìng ang elin a'n hnìng a.
{7:3} Chuongchun, LALPAN Isai kuomah, "I naupa Sear-Jasub thuoi la, Ahaz va hmu rawh. Dil sakhnung lema tui lâkna lampui tawpa puon sawptuhai hmun panna lampuiah a um.
{7:4} A kuomah, 'Fîmkhur la, ti loin muong takin um rawh. Aram lal Rezin le Remalia naupa lungsen inhrawk chu thingthu hring rèm hnung khu lui lui ang chauh a na, thlaphàngna ding ieng khom a um nawh.
{7:5} Aram hai, Efraim hai le Remalia naupa hai chun i sietna ding an phier rûk a,
{7:6} 'Judai ram hang rûn ei ta, khoi dar vong ei ta, insem ei ta, lal Tabeel naupa chu lalah sieng ei tiu" an ti a nih.
{7:7} Lalpa PATHIEN ruok chun hieng hin a hril:"An thil phier puitling naw ni a,Hlawtling ngai bok naw ni hai,
{7:8} Aram khawpui chu Damaska a na,Damaska lu chu Rezin el hi a nih.Kum sawmruk le panga sûngin,Efraim hnam khom se vong an ta,Hnamin dam khawsuok naw nih.
{7:9} Efraim lû chu Samaria a na,Samaria lú chu Remalia naupa el a nih.Ringnaah in ngîr nghet naw chun,Dingchang thei ngai naw ti niu"tiin.
{7:10} LALPA chun Ahaz a biek nawk a,
{7:11} "Seol inthûk tak amanih le vàn insâng taka inthokin amanih inchikna inentir dingin LALPA i Pathien kuomah hni rawh," a ta.
{7:12} Ahaz chun, "Hni naw nîng, LALPA chu fie naw ning" a ta.
{7:13} Chu phing leh Isai chun, "Davida sûnghai, tuhin lo ngàithla ro. Mihriemhai dawtheizie fie hi huntawk in la ti naw rop a ni maw? Ei Pathien dawtheizie chen khom fie pei in tum am a ni?
{7:14} LALPA ngei chun inchikna inhmutir a ti cheu: Nunghâk thienglâm chun nâu pâi a ta, nau pasal nei a ta, a hmingah Immanuel sak an tih.
{7:15} Ama chun a sie le a tha a thlier thei pha chun bawngnènè khal le khuoizu ring a tih.
{7:16} Chu naupang chun a sie hnawl a, a tha a thlang thei tak tak hma khomin i ti èm êm hlak lal pahnihai ram chu sukramin um a tih.
{7:17} Efraim-in Juda a thèab inthoka la tlung ngai lo thil chu LALPAN nangma le i khuo le tuihai le i pâ sûngkuohai chungah hung intlungtir a ta, Asuria lal chu hung thuoi a tih.
{7:18} Chu ni chun LALPAN Aigupta vadung tawp rèta thohai le Asuria rama khuoihai chu faifûkin ko a ta,
{7:19} ruom khokroka hai, lungpui kak kàra hai, hling buk le tui làkna hmun po poah fu sip vong an tih.
{7:20} Chu ni chun Eufretis vadung khêla LALPA hmul vawna haw Asuria lal chu hmangin in lû le kè vaw kol vong a ta, in khâkhmul chen khom ziet fai a tih.
{7:21} Chu ni chun bawng tuoi pakhat le kèl pahni bâk chang nei naw ti niu.
{7:22} A rama chêng la um sunhai chun bawngnènè khal le ram khuoizu ring an tih.
{7:23} Chu ni chun tangka bûk sângkhat man grèp kûng sâng umna hmunhai kha hling le buorin bawm sip a tih.
{7:24} A ram chu hling le buorin a bawm sip tàk leiin chu taka chun sapêlin mihai chu thalngul le thal chawiin ramsuok an tih.
{7:25} Tuthlaw hmanga tlâng lo in neina hlakhai chu hling le buorin bawm khum a ta, fe ta ngai nawng in ta, bawng ruol le beram ruol tlatna hmun inchang tàng a tih.
{8:1} LALPA chun ka kuomah, "Thil
{8:2} chun, ka ta dinga hrepuitu ringum dingin thiempu Uria le Jaberekia naupa Zekaria hai chu ko ka tih" a ta.
{8:3} Chu hnungah zawlneinu, ka nuhmei chu ka umpui a, nau a hung pai a, nau pasal a nei a. LALPA chun ka kuomah, "A hmingah Maher-Shalal-Hash-Baz i sak ding a nih.
{8:4} Hi nau hin 'Pâ, Nû' a ti thei hmain Damaska hausakna po po le Samaria râl lâk sumhai po po chu Asuria lalin tol hmang vong a tih" a ta.
{8:5} Chun, LALPAN a mi biek nawk a,
{8:6} "Hi mihai hin Siloa tui luong dam diei chu hnawlin, Rezin le Remalia naupa Peka hai chu an hlimpui lem a.
{8:7} Chuleiin, kei LALPA hin Eufretis vadungpui khauh tak le tam tak el, Asuria lal le a sipaihai chu tui angin hung inlientir ka ta, a kuong liem zuoi zuoiin a kama chun lêt a tih.
{8:8} Judai ram chenin luong lût hum hum a ta, rîng chena insângin chîm a tih. I thla zâr chun, Aw Immanuel, i ram zâr khum duoi a tih.
{8:9} Asuria-hai chun, "Aw hnam tinhai, indo dingin tlâng insam ro, hang nuoi hmât kan ti cheu. Ram hlaa mihai khomin lo ngàithla un la, indo dingin inpuochà ro, hang nuoi hmât tak tak kan ti cheu.
{8:10} Thang khaw dàn ding phan inla khom, ieng bar ni chuong naw ti niu. Thaw dàn ding rêl inla khom, ieng khom sawt naw nih, Pathien kan kuomah a um si a" tiin vaukhawng an tih.
{8:11} LALPA chun hieng mihai lampui hi ka zui ve nawna dingin khau takin thu a mi pèk a:
{8:12} "Hienghai thu phiernaa hin,Nang chu thang ve dèr naw rawh;An tîhai hi tì ve naw la,An pangzat pangzat naw rawh.
{8:13} Iengkim LALPA chauh a nih,Thienghlima i ngai ding chuh.Ama chauh chu a nih ti ding,Ama chauh chu a nih pangzat ding.
{8:14} Ama chu i himna ding a nih;Israel sûng hni ta ding ruok chun,Tlûkna le dàlna lungpui,Jerusalema chênghai ta din,An bil le châng ni lem a tih.
{8:15} Tam tak insui thlûng an ta,Tluin koi dar phung an ta,Awkin man tawl bok a tih" tiin.
{8:16} Inhriettirna thuhai chu,Ziek thlain kol diem ka ta,Ka thuoihruoihai lungrilah,Inhlànin tùnghet ka tih.
{8:17} Jakob sûngkuohai laka,A hmai thuptu LALPA chu,Kei ruok chun nghâk zing ka ta,Amaah innghat tlat ka tih.
{8:18} En ta, kei le LALPA mi pèk ka nauhai hi, Zion tlânga chêng, Iengkim LALPAN Israel rama inchikna thil maka a hmanghai chu kan nih.d
{8:19} Dawi hla thûm bul bula insam hlak aienthiem le râu ko thiemhai rawn dinga mihaiin an hril pha cheu chun, "Mihaiin Pathien an rawn lem ding a ni naw am a ni? Dam lai nêkin mithi hnung an rawn lem hlak am a ni?" tiin don hlak ro.
{8:20} Dàn Thu le Inhriettirna Thu chu zawm lem ding a nih. Hi thu anga an hril a ni naw chun an ta dingin khawfing chat ngai naw nih.
{8:21} Beidong le phingtamin ram tinah invâk kuol an ta, an tamsawl phâ leh lungsen êm êmin chung tieng en an ta, an lal le an Pathien chu tongsie inphur an tih.
{8:22} Chu zoah hnuoi tieng en an ta, beidongna le thim, thimpui tium chauh hmung an ta, thim sà mupah hnaw hmangin um an tih.
{9:1} Nisienlakhom, beidonga umhai khom lungzîng zing ta naw ni hai. Khâ hmâ khan Zebulun ram le Naftalia ram chu a suktlawm a, sienkhom hun la hung dinga ruok chu Jordan vadunga inthoka tuipui panna lampuia um Jentelhai chèngna Galili ram chu ropui taka chawimawiin um a tih.
{9:2} Thim hnuoia kalchawihai chun,Var ropui tak an hmu a,Thìna hlima chênghai chungah,Zîng khaw mawi a hung var a.
{9:3} Hnamhai chu i siemlien a,An hlimna i sukpung a,Bu sîk huna an hlim angin,Râllâk sum insem chânga,Nasa taka an hlim angin,I hmaa chun an hlim a.
{9:4} Midianhai i hnè ni ang khan,An rikphurna ringkolhai,An thil inkotna liengkothai,Nêksawrtuhai hmoltumhai,Nangin i suktliekpèk tah.
{9:5} Indonaa sipaihai pheikhok bun dâm,Thisen kâi hnuong an thuomhai dâm,Meiin la raw hmang an ta,Thing angin la ti'ng an tih.
{9:6} Ei ta dingin nau a pieng a,Nau pasal pèkin ei um a,A liengkoa chun rorêlna,Innghatin kengkawng a ta,A hming chu Remruottu Mak,Pathien Hrât, Chatuon Pâ,Remna Lal la ti'ng an tih.
{9:7} A ram lien zuol pei a ta,A ramah inremnain,Tawpintâi nei ngai naw nih.Davida lalthungphaah,Thungin ro hung rêl a ta,Indik tak le fel takin,Chu hun le chatuon chenin,A ram chu suknghet a tih.Iengkim LALPA thahnemngainan,Chuong po po chu thawng a tih.
{9:8} Israel chunga thil tlung ding chu,LALPAN Jakob sûngkuo a hril a.
{9:9} Israel ram le Samaria chênghaiin,An rêngin la hrieng an tih.Anni chun chapo tak leLungril uongthuong tak elin,
{9:10} "A têklei chim tahai chu,Lung ser nàmin thlâk ei ta;Theichang tluon an hmanghai khom,Sidar thingin thlâk ei tih"Tiin an hril hlak si a.
{9:11} Sienkhom anni bei dingin,An hmêlma Rezin kut chu,LALPAN a sukhràtpek a.
{9:12} Sak tieng pangah Aramha'n,Thlang tieng pangah Filistinha'n,Israelhai fàk zo tumin,An bàu an ka tuou a nih.Chuong ang hiel chu ni sienkhom,A lungsen a rè naw a,A kut a hlâng zing a nih.
{9:13} Chuonga a hrem tawl khomin,Iengkim LALPA kuom tieng chun,Simin an hung kìr chuong nawh.
{9:14} Chuleiin, Israel lû le mei chu,Tûm kâu le phairuong angin,LALPAN ni khat thilthuin,A fik bong vong ding a nih.
{9:15} Mi lien le upahai chu,A lû tieng pang nîng an ta,Khêl hriltu zawlneihai chu,A mei tieng pang nîng an tih.
{9:16} Hnam thuoituhan an mihai,An thuoi suol a, an boral zo.
{9:17} Pathien poisakna nei lo,Mi rilo le khêl hril hmang, Anni tawl vong tlat leiin,Thangtharhai chungah Pathien,A lungni thei ta naw a,Fahrà le hmeithaihai khom,A lunginsiet thei ta nawh.Chuong ang hiel chu ni sienkhom,A lungsen a rè naw a,A kut a hlâng zing a nih.
{9:18} Meiin buor le hlo hling nei,A kàng hmang vong hlak angin,Suolna khomin mei angin,Ram a kàng dur dur hlak a,Rampuihai khom a kàng a,A khu a tung ngût ngùt hlak.
{9:19} Iengkim LALPA lungsenin,Ram po po raw hawp a ta,Mihai chu meia tì din,Thing herah inchang an ta,Mani unauhai chen khom,Tu khomin hlà naw ni hai.
{9:20} Chang tienga mi an dol a,An tàm a rè chuong naw a,Voi tienga mi an fàk nawk a,Khop tik an nei chuong si nawh.Mi tinin mani nauhai sa,Intîm loin fâng an tih:
{9:21} Manase le Efraimhai inbei an ta,An pahni'n Judahai beihron an tih.Chuong thil hiel chu tlung sien khom,A lungsen a rè naw a,A kut a la hlâng zing tho.
{10:1} Dàn indik lo siem suok a,Nêksawrna thu petuhai chu,An chung a va pik de aw!
{10:2} Ka mihai chu nêksawrin,Rethei, hmeithai le fahra hai, hanvo an inchû thlàkpèk a,Hmeithaihai thil an fàkpèk a,Fahrahai rokin an suom hlak.
{10:3} Ram hla taka inthoka,Sietna ka hung tir pha leh,Iem in chang hrim ding a na?Thangpuitu tu'm in ko ta ding?In hausakna po po kha,Khawlam in thup hmang ta ding?
{10:4} Sala an manhai laiaLo inthin hawp ve el le,An thathai laia thang chu,In chan ding um sun a nih.Chuong ang hiel chu ni sienkhom,A lungsen a rè naw a,A kut a la hlâng zing tho.
{10:5} Ka lungsenna hmola ka hmang,Asuria chung chu a va pik de!Ka lungsenna hmoltum chu,Kutin ka'n let zing a nih.
{10:6} Pathien inzà lo hnam chu,Do dingin ka tir suok a,Ka lung suksentu bei di'n,Ama chu ka tir a nih:Râllâkhai chu làkpek a,Suom thei po po chu suom a,Kotthlêra chirhak ang a,Anni chu chîl pher dingin.
{10:7} Sienkhom chu chu a tum nawh,Ngaituo khom a ngaituo nawh.Hnam tam tak rawt ram teuh chu,A tum rùk a lo ni lem.
{10:8} 'Ka kawmandar hai po po hi,Lal tluk seng an ni naw maw?
{10:9} ​Karkhemis ka tukdol angin,Karno khuo khom ka hnè an naw?Hamath khom Arpad angin,Samaria khom Damaska angin,Ka soisak tawl a ni kha.
{10:10} Milem betuhai ram chu,Ka kut ngèiin ka lâk a,Jerusalem le Samaria nêka,Khaw hmingthang lem vong an nih.
{10:11} Samaria le a milemhai,Ka soisak tah ang char khan,Jerusalem le a milemhai khom,Ka soisak ve naw di'm a ni?Tiin a hril vêl vei a ni kha.
{10:12} LALPA chun, "Zion tlâng le Jerusalem chunga ka thaw tum po po ka thaw zo pha, Asuria lal chu a lungril a chapo êm lei le uongthuong taka a meng leiin ka hrem ding a nih" tiin a hril.
{10:13} Asuria lal chun hieng hin a hril a:"Ka kut hràtin hieng hi ka thaw a,Varna le hriet thiemna ka nei leiin.Hnam tin ramrihai ka son kuol a,An rosumhai ka rok a,Mi hrât khawkhèng ang elin,An lalhai ka tukdol a.
{10:14} Kuta vate bu luok angin,Hnamhai hausakna ka luok a,Mihan a pui rausan hnungaA tui an lâk khawm angin,Ram tam tak ka luok khawm a,Thla khawng ngam an um naw a,Inhrâm ngam an um bok nawh" tiin.
{10:15} Hreipui hlàngtu chunga chun,Hreipui a uong thei hlak maw?Thing àtna hmangtu chungah,Thing àtna a uong thei maw?Hmol tumin a lektu chu,Iengtin khom a lek khum thei nawh;Funghrol khom thuntu boin,Amain a lawn thei nawh.
{10:16} Lalpa, Iengkim LALPA ngei chun,A pasalthahai chungah,Ropna hri inlèngtir a ta,A ropuinan em kâng a ta,Meipui angin chok an tih.
{10:17} Israelhai Èntu chu,Chu mei ngei chu nîng a ta,An Mi Thienghlim ngèi el chu,An meiser chu nîng a ta,Chu chun ni khat thilthuah,Buor le hlo hling neihai chu,Kàngin sukbohmang a tih.
{10:18} A ramngaw zîng khup el le,A ramchang hmun thahai chu,Damnaw zûr hmang ang elin,A la se vong ding a nih.
{10:19} Ngaw thing hlaa um sun chu,Naupang tiem khop chauh nîng a tih.
{10:20} Chu ni chun hlaa la um Israelhai,Jakob sûngkuo dam khawsuokhai chun,Anni thattuhaiah innghat ta loin,LALPA, Israel Mi Thienghlim a chun,Titakzetin innghat lem tâng an tih.
{10:21} Hlaa la um sunhai laia,Jakob thla la dam sunhai chu,Pathien Hrât kuomah kîr nawk an tih.
{10:22} Aw Israel, i mihai tamzie chu, Tuipui tieu ang hiel khom ni sien,Hlàa umhai chauh kîr nawk an tih.An phû anga siet tuok dinga,Fel taka rèl sa a nih.
{10:23} Lalpa, Iengkim LALPA chun,A ram puma sietna intlun dinga,Thu a lo ruot tah ang ngeiin,Aman hung hlen suok a tih.
{10:24} Lalpa, Iengkim LALPA chun,Hieng thu hi a hril a nih:"Aw, Ziona chêng ka mihai,Aigupta mihai thaw ang khan,Asuria-han hmola vawin,Kut inlet khum sien cheu khom,Anni chu tì dêr naw ro.
{10:25} In chunga ka lungsen hi,Ka lâk kieng vak ding a na,Anni suksietna dingin,An chungah fu tâng a tih.
{10:26} "Horeb lungpuia Midianhai,LALPAN a sukhlum ang khan,Iengkim LALPAN anni chu,Vuokna hruolin vuong a ta,Aiguptaa a thaw ang khan,Tui chungah hmol hlâng a tih.
{10:27} Chu ni chun in liengkoa,Phurrik an innghathai chu,Hlìp thlâkin um tâng a ta,Bawi ringkol in bâthai khom,Sukbongin um tàng a tih,In hung thàu ta hle si a.
{10:28} Aiath khuo an lût ta a,Migron khuo an hung pêl a,An thuomhnawhai po po chu,Mikmas-ah an sèk khawm a.
{10:29} Chu zoah kawn an liem a,Geba khuoah an riek a,Rama khuohai an inthin a,Saula khuoa Gibea mihai an tlân sie.
{10:30} Aw Gallim naunuhai khêk ro,Laisa khuohai, lo ngàithla ro,Aw Anathot, lo don ta la!
{10:31} Madmena chu a tlân sie a,Gebim mihai an inbi a.
{10:32} Voisun Nob khuoah châm an ta,Zion naunu tlâng, Jerusalem chu,An kuttum inhmung an tih.
{10:33} Lalpa, Iengkim LALPA chun,Thing zà angin tha hnè takin,Sok thla hmok hmok tawl a ta,Thing lienhai chu phûr a ta,Thing insânghai thum a tih.
{10:34} Rampui chu hreipuiin vât a ta,Lebanon thing insâng lûr angin,Asuria chu phûr thlùng a ta,Mi Hrât hmaah inthal a tih.
{11:1} Jesai zungzàma inthokin,A der hung indawn suok a ta,Chu zunga inthoka Kâu chun,Rà la hung insuong a tih.
{11:2} LALPA Thlarauin umpui a ta,Varna le hrietthiemna hai,Remruot thiemna le hràtna,Hrietna le LALPA tìna nei a tih.
{11:3} LALPA tìa a thu zawm chu,A lung lawmna nîng a tih.Mita inlang dàn ang elin,Thu potchat ngai naw ni a,Nâa a hriet satlie ang elin,Ama chun ro rêl naw nih.
{11:4} Tlasamhai chu indik takin,An chungthû rêlpêk a ta,A rama retheihai thu khom,Hlei nei loin rêl a tih.A thû, hmoltum chu hmangin,Hnuoi hi a vuok ding a na;A bàua inthoka thuok chun,Mi suolhai mût hlum a tih.
{11:5} Felna chu kawngchùn a ta,Ringumna kawngzem a tih.
{11:6} Satené le beramte hai chu,Huong khatah chêng tlâng an ta,Keite le kèl bok tlâng an ta,Bawngte le sakeibakneite khom,Tla khawm diel diel tâng an ta,Naupangtein thuoi dul dul a tih.
{11:7} Bawngpui le savom tla khawm an ta,An tehai khom bok tlâng an ta,Sakeibaknei chun bawng angin,Bupawl fa ve tâng a tih.
{11:8} Chongkor buzawl bula chun,Nautehai inhnel an ta,Rulngân bu khom naupangtehan,Nuom nuomin pur tâng an tih.
{11:9} Ka tlâng thienghlimah tu khom,Insukna ta naw ni hai a,Insuksiet um ta bok naw nih.Tuipui chu tuia a sip angin,Hnuoi hi LALPA hrietna'n sip tâng a tih.
{11:10} Chu ni chun Jesai Zungzàm chu hnam tin pholêngah ngîr a ta, a vêlah hnam tin hung fuon khawm an ta, a chawlna hmun chu ropui a tih.
{11:11} Chun, chu ni chun Asuria rama dâm, Aigupta chuonhnuoi le chuonchunga dâm, Ethiopia rama dâm, Elam rama dâm, Babulon rama dâm, Hamath rama dâm le tuifinriet thlierkâr hrang hranga Israel mi thi bâng, hlaa la umhai chu thuoi kîr dingin a voi hninaah LALPAN a kut phar nawk a tih.
{11:12} Hnamhai puonzâr ding khai a ta,Israel tlân darhai thuoi khawm a ta,Hnuoi kil tina inthokin,Juda tlân darhai chu thuoi khawm a tih.
{11:13} Efraim thìkthu khom bo tâng a ta,Juda dotuhai khom bo tâng an ta,Efraim chun Juda thîk ta naw ni a,Juda khomin Efraim theidà ta naw nih.
{11:14} Thlang tienga um Filistinhai chu,Fe thlain zu do hron an ta,Sak tieng khom hang rok tlâng an ta,Edom le Moab chungah kut thlâk an ta,Amonhai chu sie khuoah siem an tih.
{11:15} Aigupta kaia litengsawlhai chu,LALPAN inkangtir vong a ta,A kutin thli lum huom huom chu,Eufretis vadung chungah tir a ta,Vadungte pasariin luong dar a ta,Mihan ke hu loin pal kài an tih.
{11:16} Israelhan Aigupta an suoksana,Hraw ding lamlien an nei ang khan,Hlaa um a mihai kîrna dingin,Asuria rama inthokin,Lamlien la um rung a tih.
{12:1} Chu ni chun hieng hin hla sak in tih:"Inpâk ka ti che aw LALPA,Ka chunga i lungsenna chu,I mi làk kiengpèk ta a,Tuhin i mi thlamuong tah.
{12:2} LALPA chu mi sandamtu a na,Ring ka ta, ti ta naw ning;Lalpa, JEHOVA ngei chu,Ka hràtna le ka hlâ a na,A mi sandamtu a nih" tiin,
{12:3} Sandamna tuikhura tui chu,Hlim takin chawi tâng in tih.
{12:4} Chu ni chun lawm hla remin,LALPA kuomah lawmthu hril ro,A hming chu lam rop hlak ro!A thilthaw le ropuiziehai,Hnam tin kuomah puong darin,A hming chawimawi tlâk a nizie,Hnam tin kuomah hril vêl ro.
{12:5} LALPA inpàkna hlâ remin,Thil ropui tak a thawhai chu,Khawvel pumpui inhriettir ro.
{12:6} Zion mihai, hlima khêkin,Inring takin zâi hlâ rem ro,Nangni laia um mi ropui chu,Israelhai Mi Thienghlim a ni si.
{13:1} Babulon chungthua hril lawkna Amoz naupa Isaiin a hmu chu:
{13:2} Muol kol sìpah puonzâr khaiin,Anni chu ko khêk unla,Mi lienhai kotkhâra lût di'n,Anni chu kutin hûi ro.
{13:3} Ka mi thienghlimhai thu ka pêk a,Ka lungsenna hrîk thla dingin,Ka mi huoisenhai ka khawm tah,Ka hnèna chunga lawmhai chu.
{13:4} Ngai ta u! Mipui tam tak ri ang,Tlânga ri so nuoi nuoi chu!Hnam tinhai khêk ri a na,An sipaihai an khawm a ni chu!Iengkim LALPA chun indo di'n,A sipaihai a khawm a nih.
{13:5} Hla taka inthokin an hung,Kawl kil tawp rêta inthokin.A ram pum sukse vong dinga,LALPAN hriemhreia a hmang an nih.
{13:6} LALPA nì chu a hnâi ta a,Nasa takin tap khêk ro,Iengkimthawtheia inthokin,Sietna râpthlàk hung tlung a tih.
{13:7} Hi lei hin kut po po zoi a ta,Lungril tin itui zop a tih.
{13:8} Thlaphangnain man tawl a ta,Natna le lung natnain thâm a ta,Nau hase tuor angin inkon an ta,Anni le anni inpangzat an ta,An hmèl mei angin sen phût a tih.
{13:9} En ta, LALPA nì, ni râpthlâk tak,Lungsen sosâng le tium nì chu,A hung tlung ding a ni tah.Ram chu rausan ramah siem a ta,A sûnga mi suolhai that vong a tih.
{13:10} Arasi le arasi bawrhai khin,Var insuo ta naw ni hai a,Zîng ni suok chu inthim a ta,Thla khom var ta bok naw nih.
{13:11} Khawvel hi a suolna leiin,Mi suolhai chu an suolna leiin,Ka hrem tawl ding a ni si a.Chapohai uongna suktawp ka ta,Tawrothai insuongna suktlawm ka tih.
{13:12} Rangkachak hlîr nèk khomin,Ofir rangkachak nêk khomin,A dam khawsuok mi vâng an tih.
{13:13} Iengkim LALPA lungsen nî chun,Vàn sawi hnìng dur dur a ta,A lungsen a chok suok nî chun,Hnuoi hi inson dawr khopa,Sukhningin la um a tih.
{13:14} Mi pêl lai sazuk tuoi ang leVêngtu um lo beram ruol angin,Mi tinin mani mihai bèl dingin,An ram tieng râlzâm an tih.
{13:15} An hmu taphot sun tlang an ta,An man taphot sât hlum an tih.
{13:16} An nautehai chu an hmu ngèiah,Hnuoi vuoknan hmangpêk an ta,An inhai rokpêk an ta,An nuhmeihai pawngsuol an tih.
{13:17} En ta u, Babulon chu bei dingin,Tangkaa tlon lungawi thei lo,Rangkachak ienga khom ngai lo,Media mihai ka chok tho a nih.
{13:18} An thalin tlangvâlhai kâp tlang an ta,Naute chungah zà ngai naw ni hai a,Naupang lunginsiet bok naw ni hai.
{13:19} Lal ram khuoa ropui tak,Kaldaihai nunphung vulna chu,Sodom le Gomora ang bokin,Pathienin sukram a tih.
{13:20} Tu khomin hluo ta naw ni a,Tu thlâ khom chêng ta naw nih; Arab mi khuolzinhaiin,Puon in kei ta naw ni a,Berampuhan an beram ruol,Intlattir ta ngai naw nih.
{13:21} Thlalêr ramsa chêng an ta,Sihal inzi nuoi nuoi an ta,Chingpirinuhan bu sep an ta,Sakêlhai tuolchaina ni tâng a tih.
{13:22} Kulah satene hon inhrâm an ta,Lal inah sihal ruol inhrâm an tih.Babulon siet nî a hnâi ta a,Hun sawt riel ni ta naw nih.
{14:1} LALPAN Jakob lunginsiet a ta,Israel chu hung thlang nawk a ta,An ramah inchêngtir nawk a ta,Ram dang mihai khoma hung zomin,Jakob sûnghai chu inkoppui an tih.
{14:2} Hnam tinin hung thuoi khawm an ta,Anni ram ngeia chun fepui an ta,LALPA rama chun Israel sûngkuoin,Siehlawpa le siehlawnua dingin,Hnam danghai chu la sor an ta,Sala neituhai chu salah man an ta,Nêksawrtuhai chunga ro la rêl an tih.
{14:3} Inrim tak le rawng taka sala in intàngna le buoina in tuoknaa inthoka LALPAN a'n chawltir pha cheu chun,
{14:4} hi ti-elna thu hi Babulon lal chu in insam khum ding a nih:Nêksawrtu chu i va rè ta ngei de!I vaupûm khom a va rè ta ngei de!
{14:5} LALPAN i rîtlona hmol le,I lal hmol a suktliekpêk ta chê.
{14:6} Chu hmol chun lungsen eltiengin,Mipui i vuok zot zot hlak a,Hnam danghai chawl loa nêkin,Rawng takin i tukdol hlak kha.
{14:7} Ram po po râlmuonga chawlin,Zâi hlâ an rem thei nawk ta hi.
{14:8} Lebanona fâr le sidarhai chenin,I chungthu leiin an lawm a,"Suktlawma i um hnung hin chu,Mi phûr thlu ding an hung ta nawh"Tiin lawmin an hril a nih.
{14:9} Hnuoia Seol, mithi khuoah,I tlung hun ding an tûng a nih!Fam lo chang tah thlarauhai chu,Hmuok ding chein a chok tho a,Hnam tin lalhai an hung tho ie,An lalthungphaa inthokin.
{14:10} An rêngin nangma chu bein,I kuomah hieng hin hril an tih:"Nang khom keinihai ang bokin,I chàu vê dèr el an ta maw?
{14:11} I ropui bùng bûng vei leh khan,I perkhuong ri siehai po po leh,Seol-ah thuoi thlâk i ni ta si.I puonphá chu thil ngê a na,I sil ding chu thil lung a nih,"
{14:12} Aw nang, 'Vartien naupa leSikhawvar' inti hlak pa,eVàna inthokin i tla dêr el a!Nang, hnam danghai suksetupa,Hnuoiah pei thlâkin i um tah hi!
{14:13} 'Vànah hang lawn kai ka ta,Pathien arasihai chunga khin,Ka lalthungpha indin ka ta,Hmar tawp kil, pathienhai tlàngah,fLalthungphaah inthung ka ta,
{14:14} Sûm chungah hang kai ka ta,Chunghnungtak tlukah insiem ka tih"I ti lungril hlak vei leh khan!
{14:15} Sienkhom Seol khur mong rètah,Nam thlâkin i um ta si!
{14:16} A hmu phot che chun en zuiin,"Hi hi maw hnuoi sawi hnìng a,Lal ramhai sawi danglamtu kha?
{14:17} Hnuoi hi thlalêra inchangtir a,Khawpui tam tak suksetu le,A sal manhai insuo nuom lotu kha?"Tiin i chungthu la hril an tih.
{14:18} Hnam dang lalhai chu ropui takin,Mani thlân sengah an inzâl hlak.
{14:19} Nang chu kâu sât thlàk angin,I thlàna inthoka pei suokin,Râl kuta thi, kawlhnâma sun tlang,Ruong an sir ziel mei mei haiin,An del khum ding che a nih.
{14:20} I ram i suksiet neng a,I khuo le tuihai i that leiin,Anni lai phûm ve naw ni chê.Mi rilo thlàhai hming chu,Tu khomin sâm zui naw nih.
{14:21} An pahai suolna leiin,An nauhai that ram pei ro:Ram hluoa lal hung ni a,Khuo siema hluo sip dinga,An kìr ta nawna dingin.
{14:22} "Anni bei din hung tho ka ta,Babulona inlal ta lo dingin,An hming chu sukbo ka ta,A dam khawsuok sunhai le,An nauhai le an thlàhai chenin,Ka sukbohmang ding a nih,"Iengkim LALPA chun a tih.
{14:23} "Simbug chêngnaah siem ka ta,Chirdûmah inchangtir ka ta,Sietna hmunphiin phît ka tih,"Iengkim LALPA chun a tih
{14:24} Iengkim LALPAN hming sâl meuin,Hieng ang hin thu a'n khàm a:"Ka tum dàn angin tlung a ta,Ka thu ruot chu dingchang a tih.
{14:25} Ka ramah ngei hung thuoiin,Asuria chu tukdol ka ta,Ka tlângpuiah sir sop ka tih.Ringkol a lo inbàttirhai chu,Keiin hlîp thlapèk ka ta,An liengkoa inthokin,An rikphur chawi thlâng ka tih."
{14:26} Khawvel pum pui ta dinga,Chu chu a thaw tum a nih;Chu kut chu hnam tin chungah,Inlet a ni tah zing bok.
{14:27} Iengkim LALPA thaw tum chu,Tuin am sût thei a ta?A kut inlet ta hnung chu,Tuin am kei thlâng a ta?
{14:28} Lal Ahaz a thi kumin,Hi thu hi a hung tlung a:
{14:29} Filistin mi po pohai,An vuokna hlak cheu hmol chu,A tliek leiin lawm naw ro;Khâ rûl tuia inthok khan,Rûlngan dang hung suok a ta,Chu rûl chu tûra sip rûl,Rûl vuong thei la nîng a tih.
{14:30} Rethei mongtolhan tlatna,LALPA bulah hmung an ta,Tlasamhai chu muong takin,A bulah chawldam an tih.In zunga suokhai ruok chu,Tàmin sukhlum tawl ka ta,A thi mahlâ po that ka tih.
{14:31} Aw kotpui, tap khêk rawh!Aw khawpui, tap inrûm rawh!Nangni Filistinhai, zop thla ro!Mei khu lui lui angin hmar tieng,Sipai an hung mup mup a,A hnufuol hrim an um nawh.
{14:32} Filistin hnam palaihai chu,Iengtin am ei lo don ta ding?"Zion chu LALPA indin a na,A mi sukdudàna tuorhaiin,Chu chun himna hmung an tih"Tiin in hril ding annawm.
{15:1} Moab-hai chungthu hril lawkna chu:Moab rama Ar khuo chu,Zàn khat thilthu'n a ram ie!Moab rama Kir khuo khom,Zàn khat thilthuin a ram!
{15:2} I mihai chun Dibon-aHmun sâng tempula hai chun,Nebo le Medeba chan chu,Sûnin tap tlok tlok an ta,An lu mêt kol vong an ta,An khâkhmul khom tan an tih.
{15:3} Kotthlêrah saiip silin,In chung le tuol zawla hai,Dingthathuona inthungin,Tapin khêk rong rong an tih.
{15:4} Hesbon le Eleale tap ri chu,Jahaz chen a'n hriet phàk a,Chu chun Moab sipaihai lungril,Nasa takin a sukzâm a,An tap rût rût el a nih.
{15:5} Ka lungrilin Moabhai a tà.Zoar le Eglat Selisya chenin,Mipui chu an ràltlàn a.Tap pum zinga pan tungin,Luhit khuo chen an tlung a,Horonaim lampui tluonin,An siet tuok chu an ta a.
{15:6} Nimrim tui chen a kang a,Hlohai an hung vuoi zo a,Thil mawnghai an thi vong a,Hmun hring hrim a um ta nawh.
{15:7} Rosum an khawl khawmhai chu,Phurin an tlànpui tawl a,Phahrâm Ruom râl tieng an pan.
{15:8} Moab ramri intluonin,An tap ri a thangkhawk a,An chieu riin Eglaim a tlung a,An inrûm riin Beer Elim a tlung.
{15:9} Dimon vadung tuihai chu,Thisenin a pol sen kul a.Chu nêka râpthlâk lem chu, Dibon chungah la tir ka tih:Moab rama inthoka râltlân leA rama la um sunhai chu,Sakeibakneiin sè hlum a tih.
{16:1} Thlalèr dep Sela khuoa,Moab mi râltlànhai chun,Ram rorêltuhai kuomah,Dawvan an kaina dingin,Beramte chawi raw hai se,Zion naunuhai tlânga chun.
{16:2} A bua inthoka rau darh,Vate vuong vêl ang elin,Arnon vadung kài velah,Moab nûhai an invàkvâi.
{16:3} "Kan um dàn ding mi rêlpêkin,Nangnin rem mi ruotpêk unla,Sùnchanga thingbuk hlim angin,In hlimah mi'n chawltirin,Râltlânhai mi hliekhu unla,Hmêlma kutah mi'n hlàn naw ro
{16:4} Moab mi, tlân darhai hi,Nangni lai kan um phal unla,Mi sukbohmang tumtuhai lakah,Râltlânhai hi mi hum hrâm ro"Tiin Judahai chu an ngèn a.Nêksawrtu chu la bo a ta,Sietnahai khom la rêng a ta,A rama inthokin rûntu khom,An inkieng hun la tlung a tih.
{16:5} Davida sûngkuoa mi chu,Lalin la hung inthung a ta,Ringumna le hmangaina leh,Thudik tanin, ro fel takin,A la rèl zung zung ding a nih.
{16:6} Moab chapo hlakzie kan hriet-An chapo dân a hleiinhluok;Mi an chaldel, an tuklul bok;Umzie boa uongthuong an nih.
{16:7} Chuleiin, Moab mihai po poin,Moab chana tlu chu sûnin,An rêngin an tap khêk a nih.Kir Hareset mihai ta dingin,Lungse vànkaiin tàp ro.
{16:8} Hesbona huonhai an rêm zo a,Sibmaa grèp huonhai khom.Grèp thà anga inzâm dar Moab,Jazer khuo chen inzâm a,Thlalêr ramah inzâm lût a,A kâupenghai inzâm dar a,Tuipui thî chena inzâm chu-Hnam tin lalhan an pal sop tah.
{16:9} Jazerin Sibmaa grèp huon,A tà angin ka tà ve cheu a nih.Aw Hesbon, Aw Eleale,Mitthliin ka'n siltir cheu hi!I thei hmin chunga i lawm rihai,Busîk huna i hlim rihai kha,Tu hin a va hang rè ta ngei de!
{16:10} Thei huona hlimna rihai kha,Lâk hmangin a um ta a,Grêp huonah tu khom khêkin,Zâi hlâ rem an um ta nawh.Grêp sir sawrna khura hai,Uoiin sawr ta naw ni hai,Hlimna ri ka suktawp ta si a.
{16:11} Tingtang ri inuoi ngawi angin,Ka lungrilin Moab a sûn a,Ka lairil takin Kir Hareset.
{16:12} A hmun sânga Moab kai chu,A sawl thlawn mei mei a nih;A tempula a tongtai khom chun,Tangkaina a nei dêr nawh."
{16:13} Chu chu Moab chungthua LALPAN kha hmaa a hril tah kha a nih.
{16:14} Tu hin hieng hin LALPAN a hril nawk a: "Kum thum sûngin, inhlawfa kum tiema kum thum sûngin, Moab ropuina le a mipuihai po po chu hmusitin la um a ta, a dam khawsuok um sunhai chu mi tlawmtè, hril khop lo la nîng an tih" tiin.
{17:1} Damaska chungthu chu hieng ang hin a nih:"Ngai ta, Damaska khawpui chu,Chimin tlu se vong a ta,Khawpui ni zing ta naw nih.
{17:2} Aroer biela khuohai chu,Ràusanin um vong a ta,Beram ruol bok khawm an ta,Suktitu um ta naw ni hai.
{17:3} Kula inhuon khawpui hrim hrim,Israel ramah um ta naw ni a,Damaska inlalna khom tawp a ta,Aram mi la um sunhai chun,Israel chan ang chu chang vèin,An ropuina la chuoi vèng a tih,"Iengkim LALPA chun a tih.
{17:4} "Israel ropuina chu,Chu nî chun chuoi tâng a ta,A ram hausaknahai khom,Zûr thla zo vong tàng a tih.
{17:5} Refaim ruoma bu sîk huna,Buphal lâk khawm zo hnunga,Lâk hmai zong ang nîng a tih.
{17:6} Oliv ra sawi til hnung a,A zîk tieng pahni pathum,A buk thatnaah pali panga,La um ang chauh ni tâng a tih,"LALPA, Israel Pathien chun a tih.
{17:7} Chu huna chun mihaiin,Anni Siemtu tieng nghâng an ta,Israel Mi Thienghlim chu en an tih.
{17:8} An kuta siem maichàm tieng,Ngha zing ta naw ni hai a,Kuta siem Asera lim thing dâm,Rimtui inhlànna maichâm dâm,Ngaihlu ta bok naw ni hai.
{17:9} Chu nî chun khaw nghet tak tak, kha hmaa Israelhai leia Hiv mihai le Amor mihai lo tlànsan ang khan an khawpui kul nghet tak takhai chu ram hnuoi chîmbuk kàra rausan khuo ang vong ni tâng a ta, khaw ram inchang tàng a tih.
{17:10} In Sandamtu Pathien chu,In lo theinghil dêr ta a,In himna kul Lungpui chu,In hriet fùk ta ngai bok nawh.Hmun danga inthoka in làk,Grêp tha tak phun inla khom,
{17:11} An inthang nuom êm leiin,Ni khat sûngin inpârtir inla khom,Grêp râ hrim lo naw ti niu a,In sìk ding chu lungngaina leNatna benvon chauh nîng a tih.
{17:12} Hnamhai lungsen hrâng vel chu,Tuipui insok rì ang a nih!Hnamhai rì sosàng dàn chu,Tui tam tak rì ang a nih.
{17:13} Tui lien sàng ang hum humin,Hnamhai so buon buon sienkhom,Amàn a zilhàu pha chu,Hla takah tlân hmang an ta,Tlânga bu si thli lèn dar ang leThlipuiin kokbong a fen angin,Anni chu hnot lêngin um an tih.
{17:14} Zàn tienga tium râpthlâk chu,Khaw var hmain a bo zo tah!Chu chu mi roktuhai chan a na,Chu chu mi suomtuhai chan a nih.Ethiopia chungchang thu
{18:1} Nile vadung hrûla um Ethiopia,Khàu anga thla zâp ri hum hum,
{18:2} Tuipuiah phairuong long hmang a,Palai hung tir hlaktu ram chu,A chung a va hang pik de aw!Hnam dolkai tha le pangti nâm,An kawl le kienga mihai tìsim,Hnam kol le tong dang hmang mi,Nile vadung pêng dar ramaChênghai kuoma chun fe ro,Aw, nangni palai tuonranghai.
{18:3} Khawvela chênghai po po,Leihnuoi hluotu po poin,Tlângah indona puonzar,Ka khài phâ hmu seng in tih.Tawtawrawt ka mût phà leh,A ri hre seng bok in tih.
{18:4} Hi hi LALPA mi hril a nih:"Sûn luma laiking bèl raw angin,Busik hun thal rum vâng laia,Dàidaw pâitu sûm ang elin,Ka chèngna hmuna inthokin,To zingin zuk thlîr ka tih" tiin.
{18:5} Grêp a pàr a, a hung rà a,Grêp hmina a'n chang hmaa,Theikûng thumnaa a kâuhai,At bonga an dehawn angin,Ethiopia khom la sâm an tih.
{18:6} An ruonghai chu tlânga vate leRamsahai tlàn di'n mâksan an ta,Nipui sûng vatehaiin tlàn an ta,Thlasik lai ramsahan tlàn an tih.
{18:7} Chu hun chu a tlung pha chun,Hnam dolkai thà le pangti nâm,An kawl le kienga mihai tìsim,Hnam kol le tong dang hmang mi,Nile vadung pêng dar rama um hai khom,Iengkim LALPA kuomah hungin,A hming chèngna Zion tlângah,Thilpêk hung chawi tâng an tih.Aigupta chungthu hrilna
{19:1} Aigupta chungthua hril lawkna thu chu:En tû, sûm hrât tak chunga chuongin,Aigupta panin LALPA chu a hung.Aigupta milemhai chu,A hmaah an inthin a,Aiguptahai lungril chu,A tui inzop el a nih.
{19:2} "Aigupta miin Aigupta mi,Do dingin chok phûr ka ta,Unau le unau, tuolbawm le tuolbawm, Khuo le khuo, ram le ramIndo tuong an tih.
{19:3} An lungril hung zuoi a ta,An thil tum suktlol ka ta,An milemhai rawn an ta,Mithi thlarau rawn an ta,Aisanthiemhai rawn an ta,Rau ko thiemhai rawn an tih.
{19:4} Hotu rawng le suol tak kutah,Anni chu pe suok ka ta,Lal kol takin hruol tawl a tih,"Lalpa, Iengkim LALPA chun a tih.
{19:5} Vadung tui kang vong a ta,Va kam inhil bor bor a tih.
{19:6} Tuilamhai hung thûng a ta,Aigupta va hnâr tui chu,Hung tlawmin kang vong a tih.Phairuong le tui hlohai chu,Vuoiin hung rop vong a ta,
{19:7} Nile kam le a suo lai a,An thil chìnghai po po chu,Hung tawlin hung rop a ta,Thliin lèn hmang vong a ta,Hmu ding hrim um ta naw nih.
{19:8} Ngamantuhai tap an ta,Nile-a ngakuoi le lèn dêngaFàk zongtuhai po po chu,Beidongin inrûm an tih.
{19:9} Ziza khawnga fâk zonghai chu,Beidong takin um an ta,Puon zâi inhmì khawngtuhai chu,An beisei bo dêr a tih.
{19:10} Pat thema inhlawhai chu,Lungzingin ngui tlep an ta,Inhlawfahai hrim hrim chu,An lungril lungngai a tih.
{19:11} Zoan khaw thuoituhai chu,Invêt um khawm ruol an nih;Faraw remruottu mi varhaiin,Thurawn hmang lo an pèk a.Iengtin am Faraw kuomah,"Mi var pakhat vè ka na,Tien lai lalhai thlà ka nih"An ti ngam hrim hrim a na?
{19:12} Khaw lai am i mi varhai chu? Aigupta chunga Iengkim LALPAN,A thaw tum chu inentir che raw se!
{19:13} Zoan khaw thuoituhai chu,An lo invèt zo ta a,Memfis-a thuoituhai khom,Hlèmbawla um vong an nih;A mihai innghatna banha'n,Aigupta an thuoi hmang si.
{19:14} LALPA chun an lu chungah,Lu hâina thlarau a buok a;Zurui chu a luok bulah,A pai chon chon hlak angin,Aigupta thilthaw tinrêngah,An infe suoltir vong a nih.
{19:15} Mi hausa amanih rethei,Mi poimaw amanih poimaw lo,Tu khom ta din Aigupta chun,Thawpêk thei a nei dèr nawh.
{19:16} Chu ni chun Aigupta mihai chu nuhmei ang el nîng an ta, Iengkim LALPAN kut a hlàng khum an hmu chun tiin inthin hawp an tih.
{19:17} An chunga tlung ding LALPA thu ruot lei chun Judai ram chu Aigupta mihai pangzat hung nîng a ta, Juda hming an sàm ringot khomin thlabâr an tih.
{19:18} Chu ni chun Aigupta rama khawpui pangahai chun Hebrai tong hmangin Iengkim LALPA chungah ringum dingin thu intiemkam an tih. Chuong laia khuo pakhat chu Heliopolis, Nisa Khawpuih ti a nih.
{19:19} Chu ni chun Aigupta lailia chun LALPA ta dingin maichâm um a ta, a ramria chun LALPA ta dingin lungphun um bok a tih.
{19:20} Chu chu Iengkim LALPA ta dinga Aigupta rama inchikna le hrepuitu nîng a tih. Nêksawrtuhai leia LALPA an ko pha chun, sandamtu le humhimtu an kuomah tir a ta, ama chun anni chu san suok a tih.
{19:21} Chuongchun, LALPAN Aigupta mihai kuomah ama inhriettir a ta, chu ni chun LALPA chu hung pom tâng an ta, inthawina le thilpêk inhlànin chawibiek tàng an ta, LALPA kuomah thu tiem an ta, chu chu hlen bok an tih.
{19:22} LALPAN Aigupta chu a sukdam theina dingin hripuiin hrem a tih. Chuongchun, Aigupta mihai chu LALPA tieng nghâng an ta, an hnìna chu lo ngaithlàng a ta, sukdam tawl a tih.
{19:23} Chu pha chun Aigupta le Asuria inkâr chu lamlienin sun tlang tàng a ta, Asuria mihai le Aigupta mihai chu insir paw thei tàng an ta, Pathien pakhat chawibiek tlàng ta bok an tih.
{19:24} Israel ram chu an ram inzompui ni tâng a ta, khawvel ta dinga malsawmna nîng an tih.
{19:25} Iengkim LALPA chun, "Ka mi Aiguptahai, ka kutsuok Assuria-hai, ka rochan Israelhai, mal ka sawm cheu ie" tiin mal a sawm tawl ding a ni si a.
{20:1} Asuria lal Sargon chun a sipai lal tak chu Filistin khawpui Asdod bei dingin a tir a, a hne a.
{20:2} Chuong lai chun Amoz naupa Isai kuomah LALPA thu a hung tlung a, "Fe la, i kawnga i dierkei saiip kha hlîp la, i pheikhawk khom kha hlîp bok rawh" a ta. A ti ang chun a thaw a, saruokin, pheikhok khom bun loin a fe ta a.
{20:3} Chun, LALPA chun, "Ka siehlaw Isai hi kum thum zet saruok le pheikhok bun loin a um ta a. Hi hi Aigupta chunga le Ethiopia chunga buoina nasa tak ka hung intlungtir ding inchikna chu a nih.
{20:4} Asuria lal chun Aigupta mihai le Ethiopia mihai chu a naupang a upain man khawm a ta, Aigupta chu muolpho taka siemin, saruok le pheikhok bun loin, mong inlangin thuoi hmang tawl a tih.
{20:5} Ethiopia hrâtna le Aigupta ropuina inhnèmpuituhai chu ti'ng an ta, sukzakin um an tih.
{20:6} Chu ni chun tuifinriet kama chênghai chun, 'En ta û, Asuria lal laka mi sanhim dinga ei ringsan le an mi thangpui beiseia ei bêlhai kha ieng am an chang an ta maw! Iengtin am ei insan suok thei ta ding a na?' la tîng an tih" a ta.
{21:1} Babulon ram chungthu chu:Negev nuoitu thawngaleivir angin, Thlalèra inthokin rûntu a hung,Ram tìtàmuma inthokin.
{21:2} Inlàrna râpum tak ka hmu a:Phatsantu chun a phatsan a,Mi roktu chun a rok a.Elam, nangnin nor tung unla,Media, nangnin hang inhuol ro.Inrûmna a'n tlungtir po po chu,Ka suktawp ta ding a nih.
{21:3} Chuleiin ka tâi bawr vel,A satin a sa huoi huoi a, Nuhmei nau ha se angin,Inkon khopin a mi thàm a;LALPA thilthaw tum ka hrietin,Khuo hre loin ka zoi thla a,Pangzatin ka mit a'n vài.
{21:4} Ka lung a chawmchawrok a,Tiin ka'n thin hlop hlop a,Zàn tieng ni tla innèm riei,Ka nghâkhlà èm êm hlak khom,Ka pang sukzatu a nih.
{21:5} Ruoi an buotsai a,Tuongah zampher an pha a,An fàk a, an dawn a!Tho ro khai, hotuhai,In phawhai hriek nàl ro!
{21:6} LALPA chun ka kuomah," Fè la, kulah râlvêngtu sie la,A thil hmu hung ripawt raw se.
{21:7} Sakor chung chuong mi hung a hmu a,A kop kopa an hung chun,Sabengtung chunga chuong dâm,Sanghawngsei chunga chuong dâm,An hung a hmu pha chun,Ngun takin en chieng sien la,Inrâlring hlè raw se" tiin.
{21:8} Râlvêngtu chu a hung khêk a:"Aw LALPA, kulbing sângah,Sûnnithlâkin ka ngîr zing a,Zàn khawvârin ka um bok a.
{21:9} En ta u, sakor chung chuong mi,A kop kopin an hung saw.Anni chun hieng hin an hril:'Babulon a tlawm tah, a tlawm tah,A pathien lemhai po po khom,Hnuoiah an tlu dar vong tah!' tiin.
{21:10} Hrizawla bu an chìl anga,Chìl hrep tuok tah aw ka mihai, Iengkim LALPA thu mi'n hriettir,Israel Pathien thu ka hriet chu,Ka hril sawng cheu a ni hi.
{21:11} Dumai chungthu chu:Seir tlânga inthokin tuin amanih,"Râlvêngtu, zàn a bo vâng ta?Iengtik am khuo a var ding?"Tiin a hung indon a.
{21:12} Râlvêngtu chun a don a:"Khuo a var ding an tah a,Zàn hung tlung nawk vak a tih;I'n don nuom nawk a ni chun,Hung kîr la, mi'n don nawk rawh" Tiin ama chu a hril a.
{21:13} Arabia chungthu chu:Aw Dedan mi, in ran ruolhai leArabia phùla inkulhai,
{21:14} Nangni Tema khaw mihai,Dangchârhai dawn ding tui hung chawiin,Râltlân chàuhai ta dingin,Fàk le dawn ding hung chawi ro.
{21:15} Indona râpthlâk tak hmun,Kawlhnâm le thal inlèngna,Thalpui an kuoinaa inthokaHung tlân suokhai an ni kha.
{21:16} LALPA chun ka kuomah, "Inhlawfahai kum tiema kum khat sûngin Kedarhaij ropuina po po chu bo a tih.
{21:17} Kedar thlahai laia mi huoisen, thal kàp mi dam khawsuok chu tlawmte nîng an tih" tiin a hril a. Hi hi LALPA, Israelhai Pathien hril chu a nih.
{22:1} Jerusalemk chungthu chu:Iengin am a sukbuoi cheu a,In chunga in kai seng hi?
{22:2} Khawpui inzi nuoi nuoi el,Hlima inri beng bung hlak kha,Nang hi i nih an naw maw?I mithi ruong zâl khep khup hi,Kawlhnâma that an ni naw a,Indoa thi an ni bok nawh.
{22:3} I rorêltuhai an tlànsie a,Hriem hmang loin an man vong a,Intâng dingin an thuoi tawl a,Hmêlma hung tlung hma dai a,Lo tlânsie tawl vong an nih.
{22:4} Chulei tak chun an kuomah,Hieng ang hin ka hril tawl a:"Mi fèsan vong tawl ro khai,Ka mi an thathai ruong hi,Lung na takin tàng ka tih,Mi hnèm khom tum naw ro" tiin.
{22:5} Lalpa, Iengkim LALPAN,Chî-àina le sietna tibaium tak,Inlàrna Ruoma a'n tlungtir ni chun,Jerusalem bang a chim dur dur a,Tlâng tinah beidongin an khêk chul.
{22:6} Elam miha'n thal bawm an pài,Sakor tawlailirah an chuong a,Kir miha'n an phaw an phor.
{22:7} I ruom mawi taka chun tawlailir,An inhnaw sip hmur el a,Sakor chung chuong pawlhai chu,I kot bulah an tlim hmur a.
{22:8} Judahai inhliekhùna kul chu,Phìn darin a hung um tah.Chu ni chun Lebanon Ngawpui Rûn-ah,Râlthuom lam dingin in fe a;
{22:9} Davida khawpui kul sietna laiHang tamzie chu in thlìr vel a,Dil chuonhnuoiah tui in sèk khawl a.
{22:10} Jerusalem inhai chu in tiem a,A then bang tholna di'n in thiek a.
{22:11} Dil chuonchunga luong lût di'n,Kul bang pahni inkârah,Tui sie khawlna in siem a;Sienkhom, tiena inthokaChuong thilhai lo ruot lawka,Hung intlungtirtu ruok chu,In ngaisak ta hrim hrim nawh.
{22:12} Lalpa, Iengkim LALPA chun,Awm inchuma tap ding leLu vaw kola saiip sil di'n,Chu ni chun a ko cheu a.
{22:13} Sienkhom bawng le beram thatin,Ruoi thea uoiin dawnin,Hlimhlop chènna'n in hmang a,"Khai leh, fain dawn ei tiu,Zïnga thi el ding ei ni hih"In ti tawl lem hlauh si a.
{22:14} Hi suolna hi in thì nî chenin ngaidam ni hrim hrim naw nih tiin Iengkim LALPA chun ka kuomah a hril. Chu chu Lalpa, Iengkim LALPA rorèl chu a nih.
{22:15} Chu bâkah Lalpa, Iengkim LALPA chun, "Lal sum enkoltu Sebna kuomah fe la, hmaisanah hi thu hi va hril rawh:
{22:16} 'Hi taka hin iem i thaw a?Hi taka hin i thlàn ding,Tlâng pangah lung ker dingin,Tuin am phalna a pêk che a?
{22:17} Ngai ta, fîmkhur hlè rawh,LALPAN a thâm tèp ta che a,Aw, nang mi ropui bùng bûng,A peihawn dai ding che a nih.
{22:18} Thil hlùm angin thâm a che a,Ram zâu takah dêng lût a ti che.Chu taka chun i suong èm èm,I tawlailir bulah thîng i ta,I pû insùng sukzak i tih.
{22:19} I sina inthoka bàn nîng i ta,I ninaa inthokin tlâng i tih.
{22:20} Chu ni chun ka siehlaw Hilkia naupa Eliakim chu ko ka tih.
{22:21} Ama chu i korfuol inhâktir ka ta, a kawngah kawnghren hrênpêk ka ta, i lalna hi a kuomah inhlàn ka ta, ama chu Jerusalema mihai le Judai rama mihai ta dingin pâ ni tàng a tih.
{22:22} A kutah Davida sûngkuo chabi chu inhlàn ka ta, a hong chu tu khomin khâr naw ni hai a, a khàr chu tu khomin hong naw ni hai.
{22:23} Ama chu hnuoi changa ban nghet taka phun angin suknghet ka ta, a sûngkuohai ta dinga suongum tak nîng a tih.
{22:24} A sûngkuohai le an thlàhai pei ropuina po po chu amaah inthlung nghet a ta, a sûngkuohai laia hnuoihnung tak chen khom khâidingtu nîng a tih.
{22:25} Chu pha chun hmun nghet taka ka ban phun chu hung inhnìngin inkar phong a ta, chu taka inkhâi po po chu chim se vong a tih, Lalpa, Iengkim LALPA chun a tih" tiin.
{23:1} Tura khaw chungthu chu:Aw Tarsisl longhai, tap ro,Tura chu suksietin a um ta a,In lè long chawlna a nei ta nawh.Kupraa thuthang in lo hriet kha,Thu indik a ni si a.
{23:2} Longpuhaiin an sukhausa,Tuipui kama chênghai leSidona sumdawngtuhai,To thiepin tà ta ro khai.
{23:3} Tuipuia sumdawnghai chun,Nile vadung kam tharsuok,Sihor-a bu chu an hung tol a,Hnam tinin an hung inchawk a,Tura sum hnâr tak a nih.
{23:4} Inzak rawh, aw Sidon,Nang, tuipui kama kulpui nghet,Tuipui chun hieng hin a tih:"Nauha sê ka'n voi ngai naw a,Nau khom ka hring ngai bok nawh;Naupa ka chawm tlei naw a,Naunu ka kei tlei bok nawh" tiin.
{23:5} Tura chanchin an lo hriet pha,Aigupta mihai beidong an tih.
{23:6} Tarsis tieng tlân hmang ro,Tap ro, thlierkâra chênghai.
{23:7} In khawpui hlui, hlimhlop chènna,Khawtotima inthoka khawpui,Hla taka hmun khuor dinga,Thuoi hlaktu cheu khawpui kha,Hi khawpui hi a ni naw maw?
{23:8} Lala mi tam tak indin suoktu,Mi hausa tam tak indintu,An sumdawngtuhai khom,Khawvel hrieta mi hmingthang,Tura chunga tlung dingin,Tuin am hieng hi a ruot a na?
{23:9} Iengkim LALPAN a thaw a nih,An ropuina suonghai suktlawm a,Hnuoi mi lârhai sukmuolpho dingin.
{23:10} Aw, nangni Tarsis mihai,Nile vadung kam an thaw angin,Nangni khomin in ram inlet ve ro,Long chawlna in nei ta si nawh.
{23:11} LALPAN tuipui chungah kut inletin,Lalram tam tak a sawi hnìng a,Foinikihai kul po po khom,Sukse dingin thu a pêk a.
{23:12} Chun, ama chun an kuomah,"Aw Sidon naunu, nu thienglàm,Tuhin intlawmin i um ta hi!Thoin Kupra-ah fe thla la khom,Chu chun him chuong naw ti nih.
{23:13} En tâ, Kaldaihai ram hi,Tì khop mi an um ta nawh.Thlalêra ram sâhai tlatna dingin,Asuria-hàn an inchangtir zo tah.A'n huolna di'n in sâng an bawl a,An kulhai chu an rok fai kêl a,An sukchim vong bok a.
{23:14} Tarsis longhai, tap inrûm ro,In kul suksietin a um ta si.
{23:15} Chu pha chun Tura khuo chu lal dam kum zât kum sawmsari sûng chu theinghilin um a ta; sienkhom kum sawmsari hnunga chun, nawchizor hlaa a hril angin hung um nawk a tih:
{23:16} Tingtang tumin khawpui fang rawh,Mi theinghil hnung, aw nawchizor;Tingtang tum la, hla sak teu rawh,
{23:17} Kum sawmsari hnungah LALPAN Tura chu hung sir nawk a ta, a sumdawngna hung sunzom a ta, khawvel ram po po leh nawchizor angin hung indawr ton nawk an tih.
{23:18} A sum lam suok le a hlawhai po po chu LALPA ta dinga ser hran hung ni tâng a ta, hmang loa khawl khawm ni ta naw nih. A hlawkhai chu LALPA hmaa rongbawltuhai pèng a tih, fâk le dawnah hnienghnâr a, silfên tha le mawi an nei theina dingin.
{24:1} Ngai ta, LALPAN hnuoi hi sukruokin,A sukram vong ding a nih.A letin kei khup thop a ta,A mi chênghai dâi dar a tih.
{24:2} Vàntlâng chunga a thaw angin,Thiempu chunga khom thawng a ta,Hotu chunga a thaw angin,Siehlaw chunga khom thawng a ta,A pî chunga a thaw angin,Siehlawnu chungah thawng a ta,Zortu chunga a thaw angin,Inchawtu chungah thawng a ta,Pûktu chunga a thaw angin,Inpûktirtu chungah thawng a ta,Battu chunga a thaw angin,A batna chungah thawng a tih.
{24:3} Hnuoi chu sukram dèr a ta,Rok ram dèrin la um a tih,Tiin LALPA chun a hril.
{24:4} Hnuoi hi chârin hung chuoi a ta,Khawvel hi chàuin ongrop a ta,Hnuoi le vàn dul rui a tih.
{24:5} Hnuoia chêng mipuihaiin,Hnuoi hi an sukporche a,Dànhai an zawm nuom naw a,Thupêkhai chu an bawsiet a,Kumkhaw thuthlung an poisa nawh.
{24:6} Chu lei tak chun hi hnuoi hin,Tongsie a lo phur ta a, A sûnga chêng mipuihai chun,An suol thaw man intêlin,Hnuoia chêng an hung kiem a,A dam suok tlawmte an nih.
{24:7} Uoiin a hung kang zo a,Grêp hrui a hung vuoi a,Hlimhlop chènhai an ngui zo tah.
{24:8} Dârbenthek ri a chawl a,Hlimhlop ri a hung re a,Tingtang ri hlimum a rè tah.
{24:9} Uoiin dawna hlim taka,Hla sak rihai a um ta nawh,Zu chu khâ an ti èm èm si.
{24:10} Buoina khawpui chu tlu ramin, In tin kot chu a'n kal vong a,Tû khom lût thei a ni nawh.
{24:11} Uoiin a um ta naw leiin, Kotthlêrah an khêk chùl a,Hlimna chu beidongnan inchangin,Hnuoi lawmnan muol a liem tah.
{24:12} Khawpui a tlu ram vong a,Kul kotkhârhai an sàt siet zo.
{24:13} A rà sawi til hnung oliv kung leGrêp rà lo hnung vè nawk angin,Khawvel hnam tin la um an tih.
{24:14} A dam sunhai chun lawmin,Hlim takin khêk suok an ta,Khawthlang rama chênghaiin,LALPA ropuizie khêkpui an tih.
{24:15} Khawsaka chênghai khomin,LALPA ropuizie chawimawiin,Thlierkâra chênghai khomin,LALPA, Israel Pathien hming chu,Inpâkin chawimawi raw hai se.
{24:16} Mi fel an chawimawina ri chu,Hnuoi kil tawpa inthok khomin,Kan lo hriet phàk ve vong a.Nisienlakhom kei ruok chun,"Lungngaiin ka zûr tiel tiel,Lungngaiin ka zûr tiel tiel,Ka chung a va pik de aw!Mi'n phattu chun mi'n phat peiin,A mi'n phat zuol deu deu si"Tiin ka lo hril ve thung a nih.
{24:17} Aw, hi leihnuoia chênghai,Titna le khur le chânghaiin,An inhuol vel chêu a nih.
{24:18} Titna ri leia tlânsie chu,Khuorkhurûmah tlâng a ta,Khuorkhurûma inthoka suok chu,Chânga chun inawk a tih.Vàn kotkhâr hung inhong a ta,Ruopui vànawn hung sûr a ta,Hnuoi lungphum inhnîng a tih.
{24:19} Hnuoi hi koi dar vong a ta,Hnuoi hi inchek dar a ta,Hnuoi hi sawi letin um a tih.
{24:20} Hnuoi hi zurui lawn angin,A paiin pai tliei tliei a ta,Tu sawi hnìng ang nîng a tih.A bawsietnan a del rik a,A tlu dêr a, tho ta naw nih.
{24:21} Vàna vàn lêngruolhai chu,Chu pha chun LALPAN hremin,Hnuoi lalhai khom hrem a tih.
{24:22} Rip sûnga intânghai angin,Anni chu khal khawm a ta,Tàng inah khum tawl a ta,Ni iemani zât hnungah,Anni chu hrem tawl a tih.
{24:23} Zion tlàng, Jerusalemah,An upahai hmaah ropui takin,Iengkim LALPA chun ro rêlin,Lalah inthung tâng a ta,Thlapâ khi inzakin dâng a ta,Nisâ khi inzakin sen a tih.
{25:1} Aw LALPA, ka Pathien i na,I hming inpâkin chawimawi ka tih.Thil mak tak tak i thaw hlak a,Tiena inthoka i remruothai chu,Ringum takin i hlen suok hlak.
{25:2} Hmunhnok dèng bùmna angin,Khawpuihai chu i'n changtir a,Kul nei khuohai po po khom,Nangman i sukchim vong a.Ram danghai kulpui nghet khom,Nangman i sukram vong a,Indin thar ni ta ngai naw nih.
{25:3} Chuleiin, mi hrât takhai chun,Nangma chawimawi an ti che a,Hnam tawrothai chêngna khuohan,Nangma inzà hlêng an ti che.
{25:4} Thlipuiin bang a nêk anga,Thlalèr sa huom huom anga lum,Mi tawrothai thuokin a mùt,Retheihai inbìkna i na,Beidong tlasamhai ta dinga,An kulbing nghet chu i nih,Ruo le thlipui laka himna,Nisa laka an deihlim chu.
{25:5} Thlalèr lum anga chawl loa,Hung nuoitu hnam dang rihau chu,Nangman i sukrè ta vong a,Sûmin ni a zàr hlim angin,A ram chu i zàr hlim a,Tawrothai rihau a rè tah.
{25:6} Chu tlânga chun Iengkim LALPAN,Mi tin ta di'n ruoi hnienghnâr,A la buotsai ding a na,Sa inhnik hnik, a thlînhai leh,Uoin tha tha, a tuitling ngat leh,Ruoipui a la thè ding a nih.
{25:7} Mi po po hmai tuom hlaktu,Hnam tin chunga inzâr chu,Chu ni chun hlîp kieng a tih.
{25:8} Thìna chu lem song tâng a ta, A mihai mitthli hru hul a ta,A mihai hmingsietna po po chu,Hnuoi a'nthok la hmang a tih, Chu chu LALPA hril a nih.
{25:9} Chu ni chun, hieng hin hril an tih:"Ama ngei hi ei Pathien a nih;Ei ringsan a, a mi sansuok tah.Ei innghatna LALPA chu a nih;A sandamna chunga hin,Hlim takin lawm ei tiu" tiin.
{25:10} LALPA kut chu hi tlânga hin,A hung innghat ding a ni si a.Êk dûra bupawl sir phûm angin,Moab-hai chu sir sop a tih.
{25:11} Tuia mi an inhlieu pha,Kuta an inzàp hlak ang hin,Êk khura chun kut zâp an ta,Ieng angin zâp thiem sienkhom,An chapona leh êk dûrah,Pathienin nam phûm a tih.
{25:12} Kul bang insânghai khom chu,Sukchimin um vong a ta,Pilvut lai inlet rum an tih.
{26:1} Chu ni chun Judai rama mi tinin,Hi hla hi sak tâng an tih:Khawpui nghet tak kan nei a,Pathien sandamna kul bang chu,A mi huol vèltu a nih.
{26:2} Hnam fel le ringumhai chu,Kot hongpêkin in lûttir rawh.
{26:3} I chunga lungril innghattu,Nangma ring tlattuhai chu,Thlamuongna famkim pein,Anni chu huol him i tih.
{26:4} Kumkhuoin LALPA ring ro,LALPA JEHOVA ngei chu,Chatuon lungpui a ni si.
{26:5} Hmun insànga chênghai chu,Ama chun a suktlawm a,Khawpui inchung lûrhai chu,Hnuoi tawkin a thum hnuoi a,Pilvut lai a'n zâltir a.
{26:6} Mihaiin an sir sop a:Nêksawra umhai kèin,Retheihai kê ngei el chun.
{26:7} Mi fel lampui a tluongngil a,Aw Mi Indik, mi felhai lampui chu,Nangin i sukruolpèk hlak.
{26:8} A nih, LALPA i dàn zawmin,Nang chu kan nghâk zing che a,I hming sukropuitu ni hi,Kan lungril nuom tak a nih.
{26:9} Zàn khuo'n ka thla'n a ngai che a,Zîng tieng ka thlain a zong che.Hnuoi ro i hung rèl phâ le chauh,Mihan thil fel thaw an tum hlak.
{26:10} Mi rilohai chunga chun,Lungsietna inentir la khom,Mi fel ni an tum chuong nawh.Indikna rama ngei khom,Thil suol an thaw zui zing a,LALPA ropui an poisa nawh.
{26:11} I kut inlet khom hi LALPA, An mitin an hmu hrim hrim nawh.An ta dinga i thahnemngaizie hi,Hrea an inzak theina dingin,Hmêlma ta dinga i sèk khawl,Mei khan kâng tawl lem raw se.
{26:12} Muongna mi pe rawh, LALPA,Kan thil hlenhai po po hi,Nangma thaw vong a ni si.
{26:13} Aw LALPA kan Pathien,Lal dang khomin kan chungah,Thu neiin an inlal hlaka chu,Nangma hming chauh a nih kan lam.
{26:14} Thiin muol an liem zo a,Hung kîr nawk ta naw ni hai.Nangman beiin i sukbohmang a,Hriet zui ding an um ta nawh.
{26:15} LALPA, kan hnam sukpungin,Kan hnam hi i suklien a;Kan ramri khom mi zauhpêkin,Nangma i hung inchawimawi.
{26:16} I thununna an tuor phâ leh,Beidongin an pan che, LALPA,An rawl khom a suok zo ta nawh.
{26:17} Nuhmei, nau nei ding tawm têp,Nauha se tuor lai ang elin, LALPA, i hmaah kan um hi.
{26:18} A nih, nau kan pai ve a,Nauha se tuorin kan inrùm a,Sienkhom thli chauh kan hring suok si.Hnuoi sansuokna kan intlun nawh,Khawvel hluotu ding kan hring nawh.
{26:19} I mi thihai chu hring nawk an ta,An ruonghai chu tho nawk a tih.Pilvuta zâlhai khom hung har suokin,Hlim takin zâihlâ rem an tih.Daidaw fimin hna vuoi hnung khom,A hung sukhar nawk hlak angin,I daidaw chun hnuoia zâl hnung,Mithihai sukhring nawk a tih.
{26:20} Ka mihai, in pindanah lût ro,Sung tieng kot inkal khum ro;A lungsen inkieng hma po chu,Chu chun inbi hmang hrì ro.
{26:21} A chèngna hmuna inthokin,Hnuoia mi suolhai hrem dingin,En ta u, LALPA a hung suok mêk.Hnuoiin a mithi zât puong a ta,An ruong thup zing ta naw nih.
{27:1} Chu ni chun a kawlhnâmngei,Tium le hromhraw tak chu,Rûlpui vuong thei Leviathan, Inziel hnûr chu hrem dingin,LALPA chun inlet a ta, Tuipui dragon chu that a tih.
{27:2} Chu ni a hung tlung pha chun,A grêp huon tha chanchin chu,LALPAN hieng hin hril a tih:
{27:3} Kei, LALPA hin ka vèng a,Tuiin ka chawm zing hlak a,Tu khom suksiet lo dingin,Sùn le zànin ka vèng hlak.
{27:4} Ka lung sen zing ta naw nih.Hmêlma hling le buorhai chu,Keima ngeiin hmasuon ka ta,Inthiel fai vong tawl ka ta,Meiah raw hmang vong ka tih.
{27:5} An hmêlmahai chen khomin,Ka humhimna an dit a ni chun,Ka kuomah hung tlu lûtin,Mi hung inrempui hai sien,Dawvàn hung kai raw hai se.
{27:6} Hun la hung tlung dinga chun,Jakob thlahan zung kei an ta,Israelhai chu hung kumumin,La hung pâr vul nawk an ta,An ràin hnuoi sip a tih.
{27:7} Anni vawtuhan an vuok angin,LALPAN anni a vuok ve nawh;Anni thattuhai a that rawn lem.
{27:8} Saltàng dingin a tir suok a,Khawsak thliin a'n lèn hmangtir.
{27:9} Hnam danghai maichâm lungrem,Chinai anga rawt phit vong a,Asera lem thinghai phûr a,Rimtui inhlànna maichâmhai,An sukbo vong huna chauh,Jakob thlahai suolna chu,Thawi dam hung ni chauh a ta,Israelhai suolna rà po po chu,Lâk hmang ni ve chauh a tih.
{27:10} Kul khuohai a ram vong a,Thlalèr hmun rè a'n chang a,Ranha'n tlatnaa hmangin,Bok khawmnain an hmang a,Thing hnàhai an pet zo a.
{27:11} Thing zàrhai a hung tawl a,A kauhai a hung rop thla a,Nuhmeihan meia ti dingin,A kau tawlhai chu an fom khawm.Hrietthiemna nei lo hnam an na,An Siemtu'n a lunginsiet naw a,An Siemtu'n a lainat bok nawh.
{27:12} Chu ni chun buphal angin anni chu LALPAN a mal malin a kutin rût khawm a ta, sak tieng Eufretis vadunga inthoka thlang tieng Aigupta varuom chena Israelhai chu a hrizawla chun hung thuoi khawm a tih.
{27:13} Chu ni chun tawtawrawt lien tak mût an ta, Asuria le Aiguptaa khawsa, thi lêng lèng tahai chu hung kìr an ta, Jerusalema tlâng thienghlima chun LALPA chu chawibiek an tih.
{28:1} Zurui ruol Efraimhai pâr thi uongpui,Phai hnienghnâr tontira um khawpui,Uoiin fâk siethai chapopui khuo,A ropuina pâr anga chuoi mêk chu,A chung a va hang pik de aw!
{28:2} Ngai ta, Asuria sipai ropui tak chu,Ama bei dingin LALPAN hung tir a ta,Thlipui hrâng le ruopui vânawn angin,Anni chu hung nuoi hmât an ta,
{28:3} Ruihmang Efraimhai pâr thi chu,Hnuoiah hung sir sop an tih.
{28:4} Phai tontira um khawpui mawi,A pâr mawina chuoi mêk chu,Busik tawm nipui intan hlima,Theichang hmin hmasa hmutuin,Loa a beng zo nghal hlak angin,Sawtnawteah bohmang a tih.
{28:5} Chu ni chun Iengkim LALPA chu,Hlaa la um a mihai ta dingin,An lallukhum ropui leAn pàr thi mawi nîng a tih.
{28:6} Rorêltuhai ta dingin,Indikna thlarau nîng a ta,Râlvêngtuhai ta dingin,Hrâtna thahrui nîng a tih.
{28:7} Zawlnei le thiempuhai khom,Inhâi khopin uoiin an inrui a,Pai tliei tlieiin an thle bèr bêr a;Uoiin le rakzuin a chokvèt a,Zawlneihan inlàrna an hmu chu,Dongsawng thei lo khopin an inrui a;Thiempuhai khomin an ro rèl ding,Rêl thei lo khopin an inrui bok.
{28:8} An dawkânhai luokin a sip a,A porchè nawna lai hrim a um nawh.
{28:9} "Tu am zirtir a tum hrim a na?Tu kuom am thu a hril fie tum?Nû tànga inthoka làk thlâk,Nene nghei hlimhai kuoma maw?
{28:10} Hi hi tiem rawh, a mal malin,Tlar khat peiin, tlar khat peiin,Hi hi tlawmte, kha kha tlawmte,Tiin mi zirtir a tum a nih" an tih.
{28:11} Chuong ang chu a ni leiin,Hnam dang hmûr le tong hmangin,Pathienin hi mihai hi be tâng a tih.
{28:12} "Hi hi chawlna hmun a na,Chàuhai chawl hadam raw se;
{28:13} Anni chun LALPA thu chu"Hi hi tiem rawh, a mal malin,Tlar khat peiin, tlar khat peiin,Hi hi tlawmte, kha kha tlawmte"Ti ang chaua an ngainèp leiin,Fèng an ta, tlu thal dêr an ta,Hliem an ta, chângah awk an ta,Man khawmin um an tih.
{28:14} Chuleiin, nangni mi chêksoltu,Jerusalem chunga rorêltuhai,LALPA thu hi lo ngaithla ro.
{28:15} Nangni chun chapo takin,"Thìna leh thu kan thlung ta a,Seol leh inremna kan siem tah.Hremna tuipui hung lien sien khom,Mi chîm buoi ve thei naw nih,Inbîknan khêl kan hmang a,Inhumnan hlêmna kan ruoi" in tih.
{28:16} Chuleiin, LALPA Pathien chun,Hieng ang hin a hril a nih:"Ngai ta u Zion-ah lung ka phum,Lung him tak le ringum tak el,A kil do nghettu lung poimaw,A thut suknghettu lung ngei chu.Ama a innghattu chu inhnîng naw nih.
{28:17} Rorêlna dik chu inkhìna hruiah,Felna chu dârmumkhaiah ka hmang.Khêla in inhumhimna kul chu,Rielin dêng se vong a ta,In inbìkrùkna hmun chu,Tuiin chîm pil vong a tih.
{28:18} Thìna le in thuthlung sût ka ta,Seol le in thutiem thiek ka tih.Hremna tuipui a hung lien pha,Hnuoiah chim hmât a ti che.
{28:19} A lien zàta a thaw dàn angin,Fen hmang hlak a ti cheu a,Zîng tin zîng tinin lien a ta,Sûn le zànin hrût ziel a ti cheu.Hi thu umzie hi hre inla chu,In pang inza nasa hlèng a tih.
{28:20} In khum siem a tawi taluo,Hang inthluonna khop an nawh;In rizai a chîn taluo,Hang sil khop khom a ni nawh.
{28:21} Perezim tlânga a thaw ang leGibeon ruoma a thaw ang khan,LALPA chu hung tho suok a ta,A thaw tum mak tak tak leA thaw tum inril tak tak chu,LALPA chun hung thawng a tih.
{28:22} Chuleiin, mi nuizat ta naw ro,In kol bun sukrik ting a tih;Lalpa, Iengkim LALPA chun,A ram pum sukse dingin,A ruot fel tah ti ka hriet.
{28:23} Chuleiin ka rawl ngai ro,Ka hril chêu hi ngaisak ro.
{28:24} Lo neitu'n thlài chìngna di'n,A kei dûr kumkhuo hlak maw?
{28:25} A hnuoi a hrût ruol pha leh,Pàrdi chi chu a the a,ìra chi a thê bok a,A tlarin huit a chîng a,Barli khom a hmun dingah;Hnawmah mîm a tû bok a,An huong ding seng a ruot hlak.
{28:26} Indik taka lo nei dàn ding,LALPAN a zirtir vong a nih.
{28:27} Zira chu an khawng chàngin,Hmoltumin an vuok ngai naw a,Pàrdi an khawng chàng khomin,Tawlailirin an chìl ngai nawh;Hmolfiekin zira an vuok til a,Hmoltein pàrdi an khawng hlak.
{28:28} A mal innawi khop hielin,Huit an chìl ngai naw a,A mal koi naw tawk charin,Sakor tawlailirin an chìl thiem.
{28:29} Chuong po po zirtirtu chu,Iengkim LALPA chu a na,Ama chu thurawn petu ropui,Varnaa mak chungchuong a nih.
{29:1} E khai, nang Ariel, Ariel,Davida chèngna khawpui,I chung a va hang pik ngei de!Kum tinin, kum tin elin,In kût hunhai tlung pei raw se.
{29:2} Sienkhom, Ariel chu inhuol ka ta,Lusûnin tap inrûm a ta,Ama chu ka ta dingin,Maichâm thuk ang nîng a tih.m
{29:3} Bei dingin inhuol ka ti che a,I vêlin hnuoi sung pawng ka ta,Thamte daw huol khum ka ti che.
{29:4} Hnuoi rila inthoka tong angin,I rawl chu pilvut laia inthokin,Damtein hung inri suok a ta,Hnuoi sûnga inthoka thlarauin,A hung biekrùk ang ela damin,Pilvut lai i rawl hung suok a tih.
{29:5} Sienkhom, nangma dotuhai chu,Pilvut dip ang inchang an ta,Mi tawrot ruolhai po po chu,Busi lèn dar ang hung nîng an tih.
{29:6} Mit khap kàr loin, inrang takin,LALPA Iengkimthawthei chun,Vàninrum dâm, lirnghîng dâm,Rî nasa tak dâm, thawngaleivir dâm,Thlipui le kàng hmang thei meiin,A hung kan ding che a nih.
{29:7} Ariel dotu hnamhai po po,Ama le a kulbing beitu po po,A suklungzingtu po po chu,Zàn mang ang inchang an tih.
{29:8} Phingtâmin mangah bu a fâk a,A har pha a khop chuong naw a,Dangchârin mangah tui a dawn a,A har pha a lo la chàu zing a,A dangchâr a rè chuong naw angin,Zion tlâng beitu hnam po po khom,Chuong ang chu la nîng a tih.
{29:9} Maktiin ka hâk ro!In mit âr-intà sien la,In mit sukdel law law ro!Uoiin dawn ve si loin,Inrui hriel hrep unla,Rakzu intem si loin,Pêm tliei tlieiin lawn ro.
{29:10} LALPAN inlûsukna hrivoi,In chungah a buok ta si a;Zawlneihai mit a tuompèk a,Hmutheituhai lu a khupkhum.
{29:11} Hieng inlàrna po po hi in ta dingin lekhabu chàr tlat sûnga thu ang a nih. A tiem theituhai kuomah chawi a, "Mi tiempêk hràm raw khai" in ti chun aman, "Ka tiem thei nawh, chàr tlat a ni hih" ting a tih.
{29:12} Chun, a tiem thei nawtu kuomah in chawi a, "Mi tiempêk hrâm raw khai" in ti chun aman, "Lekha ka tiem thei nawh" ting a tih.
{29:13} LALPA chun hieng hin a tih:Hi mihai hin bàuin an mi hnai a,An hmûrin an mi chawimawi a,Lungril ruok chun an mi hlat hlè si.An mi chawibiekhai khom hi,nMihriemin an inzirtir dàn angaAn thaw vèl mei mei a nih.
{29:14} Chuleiin, hi mihai chunga hin,An lung sukthawngna dingin,Thilmak tak tak thaw nawk ka ta,An mi varhai varna la bo a ta,An mi thiemhai thiemna rè dai a tih.
{29:15} LALPA laka an thil phan rûk,Thup tumtuhai chung chu a pik!A rûka an thawa inngaiin,"Tuin am mi hmu thei a ta?Tuin am a mi hriet a?" an tih.
{29:16} A letlingin thu an làk a nih!Bepilin a hemtu a tluk hlak maw?Thilsiemin a siemtu kuomah,"I mi siem ka ni teu nawh"A ti hlak hrim hrim am a ni?Thilsiem chun a'n dintu kuomah, "Ieng khom hriet i nei dèr nawh" A ti hlak hrim hrima maw?
{29:17} Sawtnawteah Lebanon chu,Lo hnienghnârah inchang a ta,Ramngaw angin zîng dup a tih.
{29:18} Chu ni chun nasêthaiin,Lekhabu thu tiem ri hrieng an ta,Thima thung mitdelhai mit khom,Hung varin hmu tâng an tih.
{29:19} Retheihai chun LALPA-ah,Lawmna hmu nawk tâng an ta,Israel Mi Thienghlim hmaah,Pasiehai khom hlim an tih.
{29:20} Mi tawrothai rè tâng an ta,Hmusittuhai bo tâng an ta,Suol thaw ding meltuhai chu,Sàt thlâkin um tâng an tih.
{29:21} Mi dang suola intum chîng,Rorêltuhai khal awk a,Mi indik khom thu hmang loa,Intuortir hlaktuhai chu,An rêngin bo tâng an tih.
{29:22} Chuleiin, Abraham sansuoktuLALPA chun Jakob sûngkuo chungthu, hieng ang hin a hril a nih:Jakob muolpho ta naw ni a,A hmâi mawk ta ngai naw nih.
{29:23} Ka pêk ngei a nauhai chu,Anni lai a hmu pha chun,Ka hming vong thienghlim an ta,Israel Mi Thienghlim chu pomin,Jakob Pathien chu ti tâng an tih.
{29:24} Thlaraua fe suolhai khomin,Hrietthiemna nei tâng an ta,Mi chier hmang hlakhai khomin,Zirtirna zawm tâng an tih.
{30:1} LALPA chun hieng hin a tih:"Nau helhmanghai chung chu a pik!Ka remruotna thang ve dèr lo,Anni thil phan chu an thaw a,Ka thlarau thang dêr loin,Anni kârah thuthlung an siem a,An chungah suol an intieng a;
{30:2} Keima mi rawn dêr loin,Aigupta ramah an fè thlàk a,Faraw humhalna ngênin,Aigupta ângsûng an pan a.
{30:3} Sienkhom Faraw humhalna chu,Anni sukzaktu chauh nîng a ta,Aigupta ângsûng an bêl chu,An muolphona chauh nîng a tih.
{30:4} An hotuhan Zoan an tlung a,An palaihan Hanes an tlung tah.
{30:5} An ta dinga hmangna bo der,Thangpui thei lo, hlawkna nei lo,Inzakna le muolphona chauh,Pe theitu hnamhai lei chun,An rêngin muolpho an tih.
{30:6} Negev-a ramsahai chungthu chu:Harsatna le beidongna ram,Keipui le keichalhai lèngna,Rûlriel le rûl vuong thei tamna,Tangkai lo hnamhai pêk dingin,Palaihaiin an sum le paihai chu,Sabengtung ruol inphurtirin,An sanghawngseihai thlukvûmahAn rosumhai an inphurtir.
{30:7} Aigupta thangpuina chu,Hmangna bo dêr a ni leiin,'Rulpui Kawkbo' ka ti a nih.
{30:8} Tu hin fe la, an ta dingin,Lung phèkah ziek thlapèk la,Lekhabuah ziek thla bok rawh,Ni la hung tlung pei dinga hai,Hrepuitu ni kumkhuo dingin.
{30:9} Hienghai hi hnam helhmang,Nau khêlhril hmang tak el,LALPA thupêk ngai pei lo an nih.
{30:10} Hretheituhai kuoma chun,"Inlàrna hmu ta naw ro" an ta,An zawlneihai kuoma khom,"Thu dik mi hril lawk ta loin,Ngaithlâk inhoi chauh hril unla,Duthusam thil hril lem ro.
{30:11} Hi thil hi tawpsan unla,Hi lampui hi pêtsan ta ro;Israel Mi thienghlim lehMi'n hmasontir ta naw ro" tiin.
{30:12} Chuleiin, Israel Mi thienghlim chun:"Nangnin ka thu hi hnawla,Inpawngnêkna le inhlèmna thuRinga in innghat lem leiin,
{30:13} Lung bang sâng, kak puom pûr,Thawk le khata chim thut angin,In suolnan del chim thut a ti cheu.
{30:14} Bêlhemtu'n indoi loa,Bêl a vuok dar vong angin,Vaw dar vong a ti cheu a,A koihàr mei luokna khop,Bêla tui luokna khop khom,Rût ding um naw nih" tiin.
{30:15} LALPA Iengkim LALPA, Israelhai Mi Thienghlim chun,Hieng ang hin a tì a nih:"Inlamlèta um tok tok hi,In ta dinga sandamna a na,Dei dapa um le ring ngam hi,In ta dinga hràtna a nih.Nisienkhom in nuom si nawh.
{30:16} 'Kan nuom ve nawh,Sakor chungah chuong kan ta,Tlân hmang kan tih' in tih.A nih, tlân hmang mol in tih.'Sakor hràtin tlân hmang ei tih'In ti vêl vei a ni naw maw?Sakor hràt lemin hnot an ti cheu.
{30:17} Mi pakhat inthì le hrawkin,Mi sângkhat tlân sieng in ta,Mi panga inthì le hrawkin,In rêngin tlân sieng in ta,Tlâng sîpa in puonzâr khài chu,A malin tlansietsan in tih.
{30:18} Chuleiin, in chungah zàngai dingin,LALPAN a la nghâk zing cheu a,Lungsietna inhmutir ding cheuin,A mong a phong zing a nih.LALPA chu rorêl thiem Pathien a na,Ama nghâktuhai chu an eng a thawl.
{30:19} Aw Zion mipui, Jerusalema chènghai, tap ta naw ti niu. Thangpui in hnìna rawl ri a hriet pha chun ieng ang lawmin am a lunginsiet ding cheu chu! A hriet charin hung don a ti cheu.
{30:20} LALPAN vângduoina bu le tuorna tui pe sienla cheu khom, in Zirtirtu chu inbi hmang zing ta naw ni a, in mit ngèiin hmu tâng in tih.
{30:21} Chang tieng amanih voi tieng amanih in pèt chàng khomin, in hnung tienga inthoka, "Hi hi lampui chu a nih, hi tieng hin fe ro" tia hrilna rawl chu in nâ ngèiin hrieng in tih.
{30:22} Chu phâ chun tangkaruo le rangkachaka siem in milemhai chu tenin, nuhmei thla pal laia a sukporchè puon angin, "Thuruk sek" tiin peihawn in tih.
{30:23} Loa in thlài chi thèhai tona dingin ruotui hung tir a ta, a ramin bu le bâl a tontawin tharsuok a ta, chu phâ chun in ranhai chu hmun hring incham duoiah tla tâng an tih.
{30:24} In ran sor bawngchal le sabengtunghai chun chi saw rân bu tha, thîrkut le suodura chok hruoi chu fa tâng an tih.
{30:25} Chu nî, in hmêlmahai phêk sàm a, an kulbing sânghai in sukchim dur dur ni chun tlâng tin le muol tina inthokin tui hnàr hung luong suok a tih.
{30:26} LALPAN a mihai sukdam a, an hliemhai a tuompêk ni chun, thlàpa chu nisa angin var a ta, nisa chu a lêt sariin, ni sari sûnga a var po po tlukin hung var tâng a tih.
{30:27} En ta u, hla taka inthokin,Lungsenna mei chok puot puot,A khû intûr ngul ngul leh,LALPA hming chu a hung ie!A bàu chu lungsennain a sip a,A lei chu meichok angin a'n hlap.
{30:28} A thuok chun tui lien sâng angin,An rîng chenin a chìm a,ietna leidârah hnamhai chu a sêp a,Hnamhai chu thuoi hmang dingin,An bàuah sietna thîrbar a'n bùk.
{30:29} Nangni ruok chu kût thienghlim in hmang tìr zân ang khan hlim takin hla sak in ta, Israelhai Lungpui, LALPA tlàng pana theihle mût ri leh inawi a, in insom tung duol duol lai ang khan hlim in tih.
{30:30} LALPA chun a rawl ropui tak insuong a ta, a kutthlàk chu mi tinin hmung an ta, a lungsenna râpthlâk tak chu kàng hmang thei meichok puot puot ang le ruopui vànawn sûr le thlipui hrâng le riel tla dur dur angin hung tlung a tih.
{30:31} A hmoltuma a vuok pha chun, LALPA rawl leiin Asuria chu inthin hawp a tih.
{30:32} LALPAN Asuria chunga hremna kut a thlâk zàtin khuong vawin tingtang tum in ta, a kawlhnâm vaiin anni chu bei a tih.
{30:33} Asuria lal rawna ding chu buotsai diem a ni ta a, khur inthûk tak le lien tak a na, thing an buk vûm thûr a, sukkàng dingin LALPA chun kât vadung anga luong meichok inthuok suok a tih.
{31:1} Israel Mi Thienghlim en loa,LALPA thangpuina hni loa,Aigupta thangpuina zonga,An sakorhai chu ring a,An tawlailir hauah inhnèm a,An sakor chungchuonghai hràtnaaInnghat lemtu chung chu a pik ie!
{31:2} Ama chu var tak a na,Sietna intlun theitu a na,A thu khom a sût ngai nawh.Mi rilo sûngkuohai leThil suol thawpuituhai chu,Hung thoin bei tawl a tih.
{31:3} Aigupta mihai chu mihriem an na,Pathien an ni ve nawh;An sakorhai chu sa el an na,Thlarau an ni ve nawh.LALPAN a kut a'n let pha chun,Thangpuitu chu petek a ta,A thangpui chu tlung a ta,An pahniin bohmang an tih.
{31:4} Hieng hin LALPAN a mi hril:Sakeibaknei sa hauh lai chu,An inrûm nghur nghur hlak a;Berampu ruol inpun la khom,An khêk ri le hawhaw ri chu,Iengah a ngai naw ang bokin,Iengkim LALPA khom indo di'n,Zion tlângah hung tum a tih.
{31:5} Vatehan an buzawl vêng a,An vuong kuol vèl hlak angin,Iengkim LALPA chun a phawin,Jerusalem chu hliekhùng a ta,Op khumin sandam a ta,Hung kanin san suok a tih.
{31:6} Aw nangni Israel mihai,Nasa taka in hel hmangsan tieng chu,Ngha lêtin hung kìr ta ro.
{31:7} Chu ni a hung tlung pha chun,Tangkaruo le rangkachak hmanga,In kut tirdakuma in siem,Milemhai chu hnawl tàng in tih.
{31:8} "Mihriem kawlhnâm ni loin,Mihriem inlet lo kawlhnâmin,Asuria chu tlûng a tih.Kawlhnâm hmaah tlân sieng an ta,An tlangvâlhai chu man an ta,Sala thuoiin sor lui an tih.
{31:9} Tium râpthlâk tak lei chun,An kulpui nghet chu chim a ta,Indona puonzâr an hmu pha,An kawmandarhai chî-àiin,Bak lêngin tlân sieng an tih"Tiin Zion-a mei sèmtu leJerusalema thuk neitu,LALPA chun a puong ta si.
{32:1} Ngai ta u, fel taka rorêltuding,Lal a hung suok ding a na,A upahai khomin ro,Fel takin rêl tâng an tih.
{32:2} Thlipui laka inbîkna,Ruopui laka inhumhimna,Thlalèra vadungte ang,Ram châra lungpui hlim ang,An hung ni ta ding a nih.
{32:3} Mita entuhai mit chu,Inkhup ngai ta naw ni a,Naa ngàituhai khomin,An nà daw zing tàng an tih.
{32:4} Lungril inhmawhai khomin,Mani'n hre thiem tàng an ta,Dang inawk hlakhai khomin,Innâl takin hril tâng an tih.
{32:5} Invêthai chu inzaumah,Mihan ngai ta naw ni a,Mi vervêk chu tu khomin,Ngaisâng ta bok naw ni hai.
{32:6} Invêt tong chu a tlahol a,Suol thaw ding ngot a phan a,Pathien poi tawk a tum ràn a,LALPA thu indik lo takin,Mihai kuomah a thè dar a,Phingtamhai fâk ding a ban thlâk a,Dangchârhai dawn ding a chàr hlak.
{32:7} Mi vervêk tum dàn chu a rilo a,Khêla retheihai suksiet tumin,An indikna thila hai khom,Thil tha lo a phan rûk hlak.
{32:8} Mi tha chun thil tha a ngaituo a,Chu chu a ngìrpui ngam pei hlak.
{32:9} Nangni ngai sukngam nuhai,Tho unla, ka thu hi ngàithla ro;Nangni hima inngâi nuhai,Ka thu hril hi lo ngàithla ro.
{32:10} Kum khat invoi hnung elah,Hima inngàihai hi inthin in ta,Grêp sìk ding um naw ni a,Huon thei ieng khom tlung naw nih.
{32:11} Inthin ro, ngài sukngamnuhai,Hima inngài naunuhai,In mit âr intà raw se!In silfênhai hlîp unla,In kawngah saiip bì ro.
{32:12} In lo tha le ditum hai, In grêp rà nuomhai sûnin,Beidongin awm inchum ro.
{32:13} Hling le buorin a bawm ding,Ka mihai ram hi sûn ro,Hi hlim chenna khawpui leHlimhlopna in po po hi,Sûnin tap khêk rong rong ro.
{32:14} Kul chu rausanin um a ta,Khawpui so rì rè tâng a ta,A muol zawl le râlvêngbùkhai,Kumkhuoin ram tàng a ta,Sabengtung le beram ruolin, Tlatna hmunah hmang an tih.
{32:15} Sienkhom, chunga inthoka Thlarau buok a ni pha chun,Thlalèr ram chu ram hnawngah,La hung inchang nawk a ta,Lohai chu rampui angin,La hung zîng khup nawk a tih.
{32:16} Thlalèr hmun ni hlaka chun,Indiknan ro rêl a ta,Ram thaa chun fel takin,Thil iengkim thaw tàng an tih.
{32:17} Fel taka thil an thaw leiin,Hmun râlmuong inchang a ta,Felna chun kumkhawtluongin,Muongna le himna intlun a tih.
{32:18} Ka mihai chu muongleiah,Tu khomin chawkbuoi loin,In himah chêng tàng an tih.
{32:19} Rampui chu thli le rielin,Hung nuoi hmât vong khom ni sien,Khawpui chu tlu hmât sienkhom,
{32:20} Ruom tinah thlài chîng in ta,In ran ruol le sabengtunghai,Zalen takin tlâng an ta,In ham a va tha awm de!
{33:1} Aw, nang suksetu Asuria,oSuksieta um ve ngai si lo,Aw, nang mi dawhaa thaw hlak,Mi dawhaa um ve ngai si lo,I chung a va hang pik de aw!Mi i suksiet zo pha leh,Nang khom suksiet nîng i ta,Mi i dawha zo pha leh,Nang khom dawhâng an ti che.
{33:2} Aw LALPA, kan chungah zàngai la,Nangma a nih kan ngai chu.Tûk tina kan hrâtna ni la,Beidong nia kan sandamna ni rawh.
{33:3} I rawl inri dur dur chu hrein,Mipui an tlàn se dur dur a,Nang i hung inthok meu chun,Hnam tin an tlàn dar chum chum.
{33:4} Aw Asuria, i ràllâk sumhai chu,Khau intâm anga tamin,Inchù thlâkpèk che tumin,Hung baw sup sup an ti che.
{33:5} Vàn sânga khin ropui takin,LALPA chu chawisângin a um,Indik tak le fel takin,Zion-ah ro hung rêl a tih.
{33:6} Ama chu in dam sûnga,Nghet taka in innghatna,In sandamna le varna,Hrietna robawm nîng a ta,Robawm hongna chabi chu,LALPA tìna nîng a tih.
{33:7} En ta, an pasalthahai saw,Kotthlêrah an tap khêk a,Inremna palaihai khom,Lung na takin an tap saw!
{33:8} Lamlienhai a thing thuop a,
{33:9} Ram chu tapin a chàu a,Lebanon inzakin a ngûi a,Saron chu thlalèr a'n chang a,Basan le Karmel tlânga,Thing hnàhai an til zo tah.
{33:10} LALPA chun hieng hin a tih:"Tu hin hung tho suok ka ta,Keima in chawisâng ka ta,Ka ropuizie târ lang ka tih.
{33:11} In nau von chu favai a na,Bupawl in hung hring suok a;Meichok in inthuok suok chu,Nangni kâng hmangtu a nih.
{33:12} Chinai ang elin mihai chu,Meipuia raw nîng an ta,Hling tawl angin pei an ta,Kàng hmang vong an tih" tiin.
{33:13} Nangni ram hlaa mihai,Ka thilthaw hi lo hre ro;Nangni kâr hnaia umhai,Ka thilthawtheizie hre ro.
{33:14} Ziona mi suolhai chu,Tiin an inthin hawp a,Pathien inzà nawhai chu,Inthinnan a man tawl a,"Kang hmang thei meichok lai hin,Tu am khawsa thei an ta?Kumkhuoa chok zing mei hi,Tuin am tuor thei an ta?" an tih.
{33:15} Indik taka kalchawihai,Thudik chauh hril hlak mihai,Pawnglâkna leia hlawkna,Hmutuhai lungten mihai,Thamna la nuom nawtuhai,Mi that dinga rotna thu,Ngàithla nuom ngài nawtuhai,Suol ngàituonahai laka,Nakawr hip tlat hlaktuhai chu,
{33:16} Hmun insângah chêng an ta,Tlânga suonglungpuihai chu,An himna kul nîng a ta,Fàk ding pêkin um an ta,Tui tlasam ngai naw nihai.
{33:17} Lal hmêl mawi chu hmung an ta,Ram inzâr duoi la thlîr an tih.
{33:18} In thlaphang hun in thlîr kìr châng,Asuria hotu lien tak dâm,An râllàk sumhai tiemtu dâm,Râl vêngbûk zàt tiemtuhai dâm,Lungrilin la ngaituo suok in ta,'Khaw lai am an um zo ta a?'Tiin in la'n don ding a ni si.
{33:19} Chuong ang mi kol takhai leTong hriet thei lo hmangtuhai chu,Hmu nawk ta ngai naw ti niu.
{33:20} Ei kûtna hlak Zion tlângpui,Jerusalem, muongna khawpui,Umhmun nghet in khuorna chu,Mitin thlîr lem tâng in tih.In puon in thlungphunhai khom,Pot phawi ni ta ngai naw ni a,In puon in keina hruihai khom,Intan ngai hrim hrim naw nih.
{33:21} Chu taka chun LALPA chu,A Ropuitak nîng a ta,Ama chu hnâr tam tak nei,Vadungpui ang nîng a ta,Hmêlmahai long hrim hrimin,Long kar chi le long lienin,Chu chu lût thei naw ni hai.
{33:22} LALPA chu ei ro rêltu a na,LALPA chu dàn mi petu a na,LALPA chu ei lal a na,Ama chun mi sandam a tih.
{33:23} In long hrui inthlà fuol in ta,Long ngulah vêt ngai naw ni a,Puonzâr in zàr ngai bok naw nih.Râllâk sum tam tak insem in ta,Kebai chenin phur vêng an tih.
{33:24} Zion tlânga chêng tu khomin,"Ka dam nawh" ti nei naw ni hai;Chu taka chênghai suolna chu,Ngaidamin um vong tàng a tih.
{34:1} Hnam tinrênghai, hung hnai unla,Ngàithla dingin hung inkhawm ro!Aw hnamhai, ngai poimaw ro,Hnuoi le a sûnga um po po le,Khawvel le amaa suok po po khomin,An rêngin ngàithla raw se.
{34:2} Hnam tin chungah LALPA a lungsen a,An sipaihai chungah a lung an ling.Anni chu sukse vong a ta,That dingin pe suok a tih.
{34:3} Thathai chu pei suok an ta,An ruong thu vut vut a ta,Tlânghai chu an thisenin,Luong khumin chie zop a tih.
{34:4} Vàna arasihai khi,Sukbohmangin um an ta,Vàn khi lekhabu angin,A zuolin la zuol a tih.Vàna umhai po po khi,Grêp hna tawl hnung ang le,Theichang ra vuoi ang elin,La hung til thla vong an tih.
{34:5} Vànvêla khin ka kawlhnâmin,A khop tawk a dawn ta a, En ta, hnam ka suksiet hnung,Edom chungah ro rêl dingin,A hung tum thla ding a nih.
{34:6} LALPA kawlhnàma kai chu,Thisen le thau inpol a nih:Beram le kèl thisen dâm,Beramchal kala thàu dâm.LALPA chun Bozrah khuoah,Inthawina la hmang a ta,Edom mihai that teu a tih.
{34:7} Ramsielhai leh that a ta,Bawng tuoi le bawngchalhai leh.An ram chu thisena zopin,An pilvut chu thauin tlor a tih.
{34:8} LALPAN phuba a làk nî,Zion chunga Edom thilthaw,A thungrul kum a ni si a.
{34:9} Edom vadunghai po po chu,Alkatara angin inchang a ta,A pilvut chu kât chok angin,A ram phêkin chok a tih.
{34:10} Sùn le zàn mit naw ni a,Kumkhuoin khu tung a ta,Suon an um sûng po po chu,Sukramin um tàng a ta,Tu khomin sir ta naw nih.
{34:11} Simbu le chingpirinu hai,Mungêk le vaàk ruolin,pChu hmun chu hluo tâng an tih.Pathienin Edom chunga chun,Chî-âina hrui kei zam a ta,Inkhìna hmol a hmang khom chu,Tlâkram dèrna hmol nîng a tih.
{34:12} A ram optua thang nuom,Tu khom um naw ni hai a,Hotu ding um naw ni hai.
{34:13} Lal in chu hlingin bawm a ta,Theihmî le zakthlai bilin,An kulhai chu inchang a ta,Sihalhai le chingpirinuhai,Tuol lèngna hmun ni tâng a tih.
{34:14} Thlalèra ram sahai chu,Satene ruol leh tlâng an ta,Sakèlin sakèl ko a ta,Zàna fâk zong hlakhai chun,Chu taka chun hmun khuorin,Zànah rieknan hmang an tih.
{34:15} Chu chun simbuin bu sep a ta,Intuiin op kêu a ta,A thla hnuoiah op khawmin,A te hruoihai chu chawm a ta;Muzum khomin a kop kopin,Riekna hmunah hmang bok an tih.
{34:16} LALPA lekhabuah en ro, Chuonghai chu pakhat té khom,A kim lo um naw ni hai a,Koppui bo um bok naw nih.A bâu ngeiin thu a pêk a,A Thlarauin thuoi khawm a tih.
{34:17} An chan seng a ruotpêk a,Ama kut ngeiin a sem a,Kumkhawtluongin hluo tâng an ta,Suon an um sûng po po chu,Chu taka chun chêng an tih.
{35:1} Thlalèr ram tawl chu lawm a ta,Hlimin hung pâr vul a tih.
{35:2} Bulhlawng angin hung vul a ta,Hlim takin lawm hla rem a ta,Lebanon tlàng anga hringin,Karmel phul le Saron phai angin,Thlalèr chu hung inchang a ta,LALPA ropuina hmûng an ta,Pathien mawina hmu bok an tih.
{35:3} In bân zoihai sukhrât unla,In khûp tlephai chu sukhrât ro.
{35:4} Lungril dawihai kuoma chun, "Insukpachangin ti naw ro,In hmêlmahai sukse dingin,In Pathien a hung ding a nih;Phuba lain hrem tawl a ta,Ama chun san suok a ti cheu"Tiin i hril tawl ding a nih.
{35:5} Mitdelhai mit hung var a ta,Nasêthai nà inhong a tih.
{35:6} Kebâihai chu sakhî angin,Inchawm zek zek tàng an ta,Tong thei lohai khomin hlimin,Lawmna hla sak tâng an tih.Thlalêrah tui hung pût a ta,Thlalêrah vadung luong a tih.
{35:7} Pilvut sa huom huom hlak chu,Dîlah hung inchang a ta,Ram tawlah tui hnar pût a ta,Sihal ruol inkulna hmun chu,Hlobet, phairuong le thielkuongTamna bilah inchang a tih.
{35:8} Lamlienin hung sun a ta,'Thienghlimna Lamlien' tiin,A hming khom inbûk an tih.Mi porchèhan hraw naw ni a,Lam mihai chauhin hrawng an ta,Mi rilo invêthan hraw naw nih.
{35:9} Sakeibaknei um naw ni hai a,Ram sa kolin hraw naw ni hai a,Hmu ding um bok naw ni hai;Tlanhai chauin hrawng an tih.
{35:10} LALPA intlanhai hung kìr an ta,Hla sakin Zion lût an ta,Chatuon lawmna chu khum an ta,Lungngai inrûmna bo a ta,Hlimna le lawmnan hmuok a tih.
{36:1} Hezekia inlala inthoka kum sawm le kum linaa chun Asuria lal Senakerib chu Judai rama kul nei khuo po po rûn dingin a hang fe a, a lâk a.
{36:2} Chu zoah Asuria lal chun Jerusalema lal Hezekia rûn dingin sipai tam tak leh a sipai kawmandar Rabsake chu Lakis-a inthokin a tir a, dîl chuonchung tui lâkna kor bul, puon sawptuhai phùl panna lamliena chun a ngîr a.
{36:3} Lal in enkoltu Hilkia naupa Eliakim hai, lekha ziektu Sebna hai le chanchin ziektu Asaf naupa Joa hai chu ama hmu dingin an hung suok a.
{36:4} Sipai kawmandar chun an kuomah, "Hezekia kuomah hieng hin hril ro. Asuria lal ropui tak chun hieng hin a tih: 'Ieng am i ringsana ngai i sukngam ringot?
{36:5} Râl rèl thiem le sipai hrât tak tak ka nei dâm i ti vèl a, kawk boa inpawt mei mei i nih. A tu am ringsanin ka lakah i hel a na?
{36:6} Tu hin ngai rawh, Aigupta, luong hmol por ang, chel pal chun kut ât popa mi sukhliem thei ang mei mei hi maw ringsana i nei chu? Aigupta lal Faraw inhnèmpuihai chan chu luong por ang chauh a ni vong.
{36:7} Tu hin, 'Kan ringsan chu LALPA kan Pathien a nih' dâm i ti maw? A biekna hmun sânga a bawlhmun le maichâmhai Hezekian a nuom nuomin a sonpêk a, Judahai le Jerusalem mihai kuomah, 'Jerusalema maichâm hmaa chauh hin Ama hi in biek ding a nih' a ti Pathien kha maw in la ring rop chu?
{36:8} "'Chuleiin, tuhin ka pu Asuria lal kuomah hung la, indawrpui rawh. A khaltu ding mi i hmu dai phot chun sakor khom sânghni pêng ka ti che.
{36:9} Aigupta sakor tawlailir le sakor chungchuonghai i ringsan a ni chun, iengtin am ka pu sipaihai laia a nêp tak khom hi i dang kìr zo ding a na?
{36:10} Chu bâkah, LALPA thu thang loin hi hmun hi bei le hnè dingin ka hung i ring am a ni? LALPA ngei chun hi ram hi hang beia hnè dingin a mi hril a nih' tiin hril ro" a ta.
{36:11} Chu phing leh Hilkia naupa Eliakim le Sebna le Joa chun sipai kawmandar kuomah, "Lunginsiet takin Aramik tongin mi hrilpêk hrâm rawh, i siehlawhai hin kan hriet si a; kul bula umhai hrietah Hebrai tong chun mi be ta naw hràm rawh" an ta.
{36:12} Sipai Kawmandar ruok chun, "Kula inthunghai, nangni le anni, mani êk faa mani zun la dawn dinghai kuoma khom hril dingin a mi tir bok a ni naw am a ni?" a ta.
{36:13} Chuongchun, kawmandar chu a ngîr a, Hebrai tongin, "Lal ropui tak, Asuria lal thu hi lo ngàithla ro.
{36:14} Lal chun hieng hin a tih: 'Hezekia hlèm bawlin um naw ro, ama chun ka kuta inthokin a san suok thei teu naw cheu.
{36:15} Hezekia chun, 'LALPAN mi san suok ngei a ta, hi khawpui hi Asuria lal kutah pêk ni naw nih' tiin LALPA chu ring dingin thuhnè naw raw se cheu.
{36:16} Hezekia thu chu ngai naw ro. Asuria lal chun hieng hin a tih: 'Mi'n rempui unla, ka kuomah hung inpe ro. Chuongchun, mi tinin mani huona mi theichang le grêp fain, mani tui bèla mi ngei tui dawn zing in tih.
{36:17} Chu chu nangni ram ang boka ram hnienghnâr, bu le uoiin thar tamna ram, bei le grêp tamna rama ka thuoi hma cheua in khawsak dàn ding chu a nih.
{36:18} Hezekiain, 'LALPA chun mi san suok a tih' a ti hin thuoi suol naw raw se cheu. Tu hnam pathienin am Asuria lal kuta inthokin ram a san suok tah hlak ti in hriet a?
{36:19} Hamat le Arpad hai pathien kha khaw lai am an um zo ta a? Sefarvaim-hai pathien kha khaw lai am a um ta a? Ka kuta inthokin Samaria khuo an san suok a ni?
{36:20} Chuong rama pathienhai po po lai chun tuin am ka lakah an ram a san him a? LALPA chun ka kuta inthokin Jerusalem hi a san suok telul ding maw?' tiin" a ta.
{36:21} Lal Hezekia-in, "Anni chu don dèr naw ro" tia thu a pèk angin mipui chu an to tok tok a.
{36:22} Chu zoah Hilkia naupa Eliakim, lal in enkoltu lû tak le lekha ziektu Sebna le chanchin ziektu Asaf naupa Joa hai chu Hezekia kuomah an fe a, an puonhai an pot thlêr a, sipai kawmandar thu hrilhai chu an hril sawng a.
{37:1} Hezekia-in chu thu a lo hrietin a silfênhai a pot thlèr a, saiip a sil a, LALPA tempulah a lût a.
{37:2} Lal in enkoltu lu tak Eliakim le lekha ziektu Sebna le thiempu upahai chu saiip inbelin Amoz naupa zawlnei Isai kuomah a tir a.
{37:3} Anni chun a kuomah, "Hezekia-in hieng hin a tih: 'Voisun hi beidongna ni, invauna ni le hmaimawkna ni a na; naute pieng a hun ta sia a hring suokna dinga a nuin thâ sang ding a nei ta si naw ang hi kan nih.
{37:4} A pu Asuria lalin Pathien hring hrilsie dinga a tir sipai kawmandar thu hrilhai po po chu LALPA i Pathien chun hre ngei a ta, a thu hriethai lei chun ama chu LALPAN la hal ve rawi nawnim. Chuleiin, hlaa la um sunhai ta dingin tongtaipêk rawh' tiin a tih" an ta.
{37:5} Hezekia mi tirhai chun Isai kuom an hung tlung a.
{37:6} Isai chun an kuomah, "In pu chu hieng ang hin hril ro: 'LALPA chun hieng hin a tih: I thu hriet, Asuria lal hnuoia thoktuhai mi hrilsietna chu tì der naw rawh.
{37:7} Ngai ta, a sûnga chun thlarau sieng ka ta, thuthang a hriet charin a ram tieng kîr nawk a ta, chu taka chun kawlhnâmin inthattir ka tih, a tih' tiin" a ta.
{37:8} Sipai kawmandar chun Asuria lalin Lakis a suoksan ti a hrietin a'n hnûk kîr a, Libna khuo a lo bei lai chu a va hmu a.
{37:9} Chuong lai bok chun Aigupta lal Kushq mi Tirhaka chu ama rûn dingin a hung ti Asuria lal Senakerib chun thu a dong leiin Hezekia kuomah mi a tir a,
{37:10} "Hieng ang hin Juda lal Hezekia kuoma chun hril ro: 'I ring Pathien chun 'Jerusalem hi Asuria lal kutah pêk ni naw nih' tiin hlèm naw raw se che.
{37:11} Asuria lalhaiin ram po po sukse vonga an chunga kut an thlàk dàn khom i hriet chieng kha.
{37:12} An leh, nang hi san him ni bîk dinga inngai i nî? Ka pi le puhaiin Gozan hai, Haran hai, Rezep hai le Tel Asar-a um Eden mihai an sukbohmang lai khan in hnam pathienhai chun an san suok a ni?
{37:13} Hamat lal hai, Arpad lal hai, Sefarvaim khaw lal hai, Hena lal hai le Iva lal hai kha tu hin khaw lai am an um zo ta a?' tiin" thu a'n phurtir a.
{37:14} Chu lekha a hmu chun Hezekia chun a hang tiem a, LALPA tempulah a tlân lût a, LALPA hmaa chun lekha chu a phar a.
{37:15} LALPA kuomah a tongtai a,
{37:16} "Aw Iengkim LALPA, Israelhai Pathien, cherubhai inkâra lalthungphaa inthung, nang chauh hi hnuoia lalram po po chunga Pathien i nih. Hnuoi le vàn hi nangma siem a nih.
{37:17} Aw LALPA, i nâ lo dawin mi ngàithla hràm rawh; aw LALPA, i mit mengin mi hung en ta; Senakerib-in Pathien hring a hrilsietna thu hi lo ngàithla hràm rawh.
{37:18} "A nih, aw LALPA, Senakeribin hnam le ramhai a sukram nasatzie hi thudik a nih.
{37:19} An pathienhai chu meiah a pei a, a suksiet a, chuonghai chu pathien an ni naw hrim a, mihriem kuta siem thing le lung mei mei an nih.
{37:20} Chuleiin aw LALPA kan Pathien, nangma chauh hi LALPA Pathien i nizie hnuoia lalram po po hin an hriet theina dingin, a kuta inthokin mi hung san suok ngei rawh" tiin.
{37:21} Chuong lai chun Amoz naupa Isai chun Hezekia kuomah mi a tir a, a kuomah, "Hi hi LALPA, Israel Pathien hril chu a nih: 'Asuria lal Senakerib chungthua i hung hnìna ang khan,
{37:22} hieng hi ama chungthua LALPA thu chu a nih:"Zion nunghâk thienglâm chun,Hmusitin a nuizat che.Jerusalem naunu chun,I tlànsiet lai a hmuin,A lu a thin khum che a nih.
{37:23} A tu hrim hrim am a na,Hmusita i deusaw kha?Tu chung am a na i rawl,I hang sukpuom hrim hrim kha?Tu lak am a na i mit,I hang meng sâng hrim hrim kha?Israelhai Mi Thienghlim chungah.
{37:24} I mi tirhai bàu hmangin,LALPA hming i hrilsiet a: 'Ka tawlailir tam tak leh,Tlâng sâng chen ka hang hnè a,Lebanon tlâng sîp ka chuon a,A sidar tluon sei sei hai leA fâr thing thá thàhai chu,Ka nuom nuomin ka phûr a,An ram ril le ngaw thatna,Tlok naw sam ka nei ta nawh.
{37:25} Ram dangah tuikhur choin,An ram tuihai ka tlàn a.Aigupta vadungte po po,Kein ka pal kangpêk vong'Tiin i hril a ni kha.
{37:26} " 'Tiena inthoka keiman,Thaw dinga ka lo ruot sa,A nih ti i hriet naw maw?Ka ruohmang ta sâ angin,Thil iengkim a hung tlung a,Kul nei khuohai i suksiet a,Lung bum khawm i'n changtir a;
{37:27} An mipuihai chu che thei loin,Chî-àiin an muolpho a,Phûla hlo mawng ang an na,Thing tuoi dawng lai ang an na,In chunga hlo a hung mawng,A'n thang lien hmaa nisa'n,A em vuoi ang hi an nih.
{37:28} " 'Sienkhom i chèngna hmun le,I fe le hung ka hriet vong,Ka chunga i lungsen hràng khom.
{37:29} Ka chunga i lungsen hràng,Tong uong i mi thaw khumhai,Ka nâin a lo hriet leiin,I hnârah hnâr kol inbunin,I bauah thir bar inbûk ka ta,I hungna tieng lama bok,Hnûk kîr nawk ka ti che'tiin" a ta.
{37:30} Isai chun Hezekia kuomah,"Hi hi i ta dingin inchikna nîng a tih:Tu kum bu tuolto ring in ta,Kum nawk leh ring bok in tih.Kum thumnaah thlai chîng unla,A rà khom sîk tâng in ta,Huonah grêp phun unla,A ràhai chu tlàn ta ro.
{37:31} Hlaa um Juda sûngkuo chun,Hnuoi tieng zung hung kei an ta,A lêr tieng ra insuong an tih.
{37:32} Jerusalema inthokin,laa umhai chu hung suok an ta,Zion tlânga inthokin,A dam sunhai chu hung suok an tih.Iengkim LALPA thahnemngainan,Chuong ang chun hlen suok a tih.
{37:33} "Chuleiin, Asuria lal chungthuah, LALPAN hieng ang hin a hril:'Hi khawpui hi lût naw ni a,hal khomin kâp bok naw nih.Phaw leh hung inlang naw ni a,Inhuolna ding hlàn daw naw nih.
{37:34} A hungna ngaiah kîr nawk a ta,Hi khawpuia hin lût naw nih,Ti hi LALPA thu suok a nih.
{37:35} Kei le ka siehlaw Davida zàrin,Hi khawpui hi hum ka tih'tiin" a ta.
{37:36} Chu zàn chun LALPA vântirko chu a'n thok suok a, Asuria-hai riebûka chun mi nuoi khat le sîngriet le sângnga a sukhlum a. Zîng tieng an hang tho chun mithi ruong ngot a lo ni el ta a.
{37:37} Asuria lal Senakerib chun an riebûk chu a suoksan a, Ninevi khuo tieng a kîr a, chu taka chun a um a.
{37:38} Ni khat chu tempula an pathien Nisrok a biek laiin a nauhai pahnih, Adramalek le Sarezer chun kawlhnàmin an sât hlum a, Ararat ramah an tlàn lût a, a naupa Esarhadon chun a lalna chu a hung hluo ta a.
{38:1} Chuong hun lai chun Hezekia chu thì ngamin a na a. Chun, Amoz naupa zawlnei Isai chun a hung kan a, a kuomah, "LALPA chun hieng hin a tih: 'Dam suok loin i thi ding a na, i sûngkuo um dàn ding rêl fel rawh' a tih" a ta.
{38:2} Hezekia chu bang tieng a ngha a, LALPA kuomah,
{38:3} "Aw LALPA, i hmaah ringum tak le inpe fai thakin kal ka chawi hlakzie le i mithmua thil tha ka thaw hlakzie kha mi hrepêk hràm rawh" tiin a tongtai a. Hezekia chu namên loin a tap a.
{38:4} Chun, LALPA thu chu Isai kuomah a hung tlung a,
{38:5} "Kîr nawk la, Hezekia kuomah hieng hin hril rawh: 'LALPA, i pu Davida Pathien chun hieng hin a tih: I tongtaina kha ka lo hriet a, i mitthli tlàk khom ka hmu bok.
{38:6} Ngai ta, i dam sûng kum khom kum sawm le kum ngain suksei ka ta, nang le hi khawpui hi Asuria lal lakah san him ka ta, khawpui hi huol him bok ka tih.
{38:7} "Chun, LALPAN a thutiem a hlen ngei dingzie inchikna chu hi hi nîng a tih:
{38:8} nisa hlim chu sirbi sawm chen, lal Ahaz-in dârkar inher chin inkhìna dinga sirbi a bawl chen intawl kìr a tih" a ta, chuongchun nisa tla ta hnung chu sirbi sawmin an tawl kîrtir nawk a.
{38:9} Judai ram lal Hezekia damnaw hung dam nawk chun hieng hin lekha a ziek a:
{38:10} Hieng ang hin ka lo ti a:"Ka hringnun vànglai tak hin,Thlàn muol ka liem el ding maw?Ka nun hmang zo hman loin,Lâkpêkin ka um ding maw?
{38:11} Hringmi lèngna rama hin,LALPA hmèl hmu ta loin,Hringmi tu khom hmu ta loin,Hringmi khawvela chênghai lai,Ka um ta naw el ding a na maw!
{38:12} Berampuhai puon in angin,Ka hringnun puon in chu thiekin,A lâk hmang el ta si a.Puonkhawngtu puonkol angin, Ka nunkol chu a zuol a,Puonkol a'nthok mi tan thlain,Sùn le zàn a mi suklungdong.
{38:13} Zàn khawvârin ka nghâk a,Sienkhom sakeibaknei ang elin,Ka rù le châng a pot nawi a,Sùn le zàn a mi suklungdong.
{38:14} Vamûr le kànghlai angin,Inhrâmin ka kiu vel a,Zîngkâr vàthû ang elin,Inrûmin ka'n kuk bok a.Vàn tieng ka thlìrna leiin,Ka mithai a'n thim zo tah.Aw LALPA mi hung san rawhKa bei a dong a ni hih," tiin.
{38:15} Iengtin am hril tâng ka ta?Ama chun a mi biek a,Hi natna hi ama hung tir a ni si!Ka lungzingnahai lei chun,Ka dam sûng la um poah,Fimkhur takin kal chawi ka tih.
{38:16} LALPA, chuong thilhaia chun,Mihan damna an hmu hlak a;Ka thlarau khomin damna a hmu a,Chuleia mi sukdam nawkin,I mi'n hringtir nawk a ni hi.
{38:17} Lungzîngna ka lo tuor kha,Ka thatna ding a lo nih.Sietna khura inthokin,I hmangainan mi humin,Ka suolhai i ngàidam tah.
{38:18} Mithi khuoa inthokin,Lawmthu an hril thei naw che,Khuorkhurûma tla tahai chun,I ringumna an beisei thei ta nawh.
{38:19} Hring le dama umhai chauin,Voisuna ka thaw ang bok hin,An inpàk thei che a nih.Paha'n an nauhai kuomah,I ringumna thuhai hi,An inhlàn sawng pei a nih.
{38:20} LALPAN a mi sukdam a,Tingtang rimawi leh remin,Ka dam sûng po poin lawm hla,LALPA inah sak tâng ka tih.
{38:21} Chun, Isai chun, "Theichang kha hmet hlawm unla, a hnàk kha hung la un la, a khuoihliah bel sien la, hung dam suok el a tih" a ta.
{38:22} Hezekia chun, "Tempulah ka kai nawk ngei dingzie hrietna dingin inchikna ieng am nîng a ta?" tiin a lo indon tah hrim a nih.
{39:1} Chuong lai chun Babulon lal Baladan naupa Merodak Baladan chun Hezekia damnaw thu a lo hriet leiin lekhathon le thilpêk inchawitirin mi a tir a.
{39:2} Hezekia chu an chungah a lawm hle a, a rosum tangkaruo le rangkachak dâm, rimtui dâm, hriek hlu tak dâm, râlthuom dâm siena in le a ina ro um po po chu a'n entir a; a ina mi le a ram sûnga a thil nei po po chu inentir naw sam a nei nawh.
{39:3} Chun, zawlnei Isai chu Hezekia kuomah a fe a, "Hienghai hin iem an hril a, khaw laia inthoka hung am an na?" tiin a'n don a. Hezekia chun, "Ram hla tak, Babulona inthoka hung an nih" a ta.
{39:4} Zawlnei chun, "I ina hin ieng ieng am in inentir ta a?" a ta. Hezekia chun, "Ka in sûnga thil um po po hi an hmu vong ta a, ka ro laia mi inentir naw hrim hrim ka nei nawh" a ta.
{39:5} Isai chun Hezekia kuomah, "Iengkim LALPA thu hi lo ngàithla raw khai.
{39:6} 'Ngài ta, i in sûnga um po po le voisun chena i pi le puhai ro khawl khawmhai chu Babulon tienga an fepui ni la hung tlung a ta, ieng khom mâksan hrim nei naw ni hai' LALPAN a tih.
{39:7} 'Chun, i thlàhai, nangma taksa le thisen put ngei la hung pieng dinghai laia mi ngei khom la thuoi hmang an ta, Babulon lal ina an sor mi tilrehai lai la thang vêng an tih' a tih" a ta.
{39:8} Hezekia chun a dam sûng chu râlmuong le him takin a um ding thu a hrilnaa ngaiin, Isai kuomah, "LALPA thu i hril hi a tha" a ta.
{40:1} "Ka mihai hi thlamuongrawh,A nih, hnèmin thlamuong rawh," In Pathienin a ti a nih.
{40:2} "Jerusalem kuoma chun,Thlamuongna thu hril unla,A tuor inrim hun a kin ta a,A suolhai ngàidam a ni ta a,A suol man bat a lêt hniin,LALPAN a'n tuortir zo tah.
{40:3} Rawl chun hieng hin a tih:"Thlalêrah LALPA lampui ding rel ro;Ei Pathien lamlien ding chu,Thlalêrah ngîl takin rel ro.
{40:4} Ruom tin chu sung sip unla,Tlâng le muolhai rawt hnuoi unla,Lam kawihai siem ngîl unla,Hmun khokrokhai siem ruol ro.
{40:5} LALPA ropuina chu,Suklangin hung um a ta,Mi tinin hmu seng an tih,Tiin LALPA bauin a hril."
{40:6} Rawl chun, "Khêk rawh" a mi ta,"Iem ka khèkpui ding?" ka ta."Mi po po hlobet ang an na,An ropuina po po khom,Phùla hlo pâr ang a nih.
{40:7} LALPA thuokin a mût a,Hlobet chu a hung vuoi a,A pàr chu a hung til hlak.Mi tin hlobet ang an ni takzet.
{40:8} Hlobet chu a hung vuoi a,A pàr chu a hung til a,Ei Pathien thu ruok hi chu,Chatuonin um zing a tih" tiin.
{40:9} Aw nangni Zion tlânga,Chanchin tha hung intluntuhai,Tlâng sânga khin hang lawn ro.Aw nangni Jerusalema,Chanchin tha hung intluntuhai,Inring takin khêk unla,Khêk inring zuol sauh unla,Ieng khom ti hrim hrim naw ro.Judai ram khuoa hai chun,"En ro, in Pathien a hung!"Tiin khaw tinah hril ro.
{40:10} En tu, Pathien Ropuitak chu,Thilthawtheina leh a hung,A kut hràt chun ro a rèl.A lawmman a kuomah a um,A thungrulna khom a um bok.
{40:11} Ama chun berampu angin,A mihai chu chawm a ta,Beramtehai chu kuta chawiin,A ângsûngah pom a ta,A tehruoi nei lai hai chu,Damten thuoi diel diel a tih.
{40:12} Tuin am tui tamzie hi,Kutphain a'n khì thei a?Tuin am vàn insângzie,Tongin a'n khi thei hlak a?Tuin am hnuoi pilvut hi,Bawma khaia inkhiin,Tlâng le muol rikzie hre di'n,Phahlaah a bûk hlak a?
{40:13} Tuin am Pathien lungril,A hriet suok thei hrim hrim a?Tuin am thurawn pein,A thaw ding a hril hlak a?
{40:14} Ama chun bengvarna di'n,Tu am a rawn hlak hrim a?Tuin am lampui indik,A kawkhmu hlak hrim hrim a?Tuin am hrietna zirtirin,Hrietthiemna lampuihai chu,A kawkhmu hlak hrim hrim a?
{40:15} Hnamhai chu baltîna tui,Far khat ang chauh hi an na,Phahlaa pil hlek kai ang,Hriet khop lo ang chauh an nih.Thlierkârhai chu pilvut angin,Ama chun a thâm hmang a.
{40:16} Lebanon chu maichâm meia,Tì thamah a ruot naw a,A ran ruolhai po po khom,Pumraw inthawina thilhlâna,Hmang thamah a ngai bok nawh.
{40:17} Hnam tinrêng khom a hmaah,Iengma tham an ni naw a,Iengma lo nêka tlawm lem,Boruok le thil huom ang an nih.
{40:18} Pathien chu tu le hrim am,I hrilkhì ta ding a na?An naw leh ieng le hrim am,I tèkhì ta ding a na?
{40:19} Mi lem chu kuta an ser,Rangkachaka inluon khum,Tangka khaidiet an siempêk,Themthiem kutsuok vong a nih.
{40:20} Chuong ang thaw zo ve nawhan,Hmon thei thingin an siem a,A ker thiemhai an ruoi a,Tlu lo dingin an siempêk a.
{40:21} Chu chu in hriet ngai naw maw?Ieng leia in hriet thiem naw?A tìra inthok khomin,An lo hril ngai naw cheu maw?Leihnuoi insieng a'nthok khan,In hriet thiem naw hrim a ni?
{40:22} Ama chu hnuoi khup khumtu,Vàn khup chungah a thung a,Mihai a zuk hmu dàn chun,Khauthikthi ang chau an nih.Ama chun puon hlap angin,Vànhai khi a kei phar a,Chêngna hmun dinga siemin,Puon in angin a zar a.
{40:23} Ama chun mi lienhai chu,Iengma loah a siem a,Khawvel rorêltuhai khom,Ieng khom loah a siem hlak.
{40:24} A phun a, a phawi nawk a,A tu a, a lâk hmang a,Zung an kei hma'n a phawi a,Ama chun a mût vuoi a,Thawngaleivirin bupawl,A lèn angin a lèn hmang hlak.
{40:25} "Tu le'm mi hrilkhîng in ta?Tu am ka tlukpui a um a?"Tiin Mi Thienghlim chun a'n don.
{40:26} ​Vàn tieng mit hang inlèn t'u,In hmuhai khi tû siem zozâi?Ama chu vàn lêngruolhai ,A dot dota thuoi suok theitu,An hming senga kotu a nih.A thilthawtheina ropui le,A hràtna nasa tak leiin,Pakhat khom an bo ngai nawh.
{40:27} Iengti leia aw Jakob,Iengti leia aw Israel,"LALPAN a mi hriet fûk nawh,Ka thu a ngàithlàk ta nawh"In ti hlak am a na?
{40:28} LALPA chu chatuon Pathien,Hnuoi kil tawp chen khom Siemtu,Chàu thei lo, sawl thei bok lo,A hriet thiemna inthûkzie,Inkhì ruol a ni nawzie,In la hriet naw am a ni?
{40:29} Chàuhai hràtna a pêk a,Hrâtnawhai a sukhràt a.
{40:30} Tleirawl sawlin an chàu a,Tlangvàl khom an tlu dèr hlak.
{40:31} LALPA nghâktuhai ruok chun,Hràtna thar dong pei an ta,Mupui angin vàn sângah,Vuongin inher sâng an ta,Sawl loin tlân pei an ta,Chàu loin kal chawi an tih.
{41:1} "Aw nangni thlierkàr tinhai,To tok tokin mi ngàithla ro.Hnam tinin tha thar insuoin,Ka rorêlna hmaah hungin,In chungthu hung hril unla,Hang inhmu tlâng ei tiu khai.
{41:2} "Khawsak tienga mi pakhat,Felna leia rongbawla a ko,Sîr tina hnèna changtu hi,Tuin am a ko suok a na?A kutah hnamhai a pêk a,A hmaa lalhai a tukdol a,A kawlhnâm chun pilvut angin,A thal chun bu si inlêng angin,Anni chu a'n changtir a.
{41:3} Kea a la sir lo ram chenin,Anni chu a hnot thlûr a,Him takin hma a tawn pei a.
{41:4} Hieng hi thaw a, inhlentirtu,Mihriemhai um dàn ding rêl a,Suon peihai ko suoktu chu,KEIMA, LALPA ngei ka na,Kei hi a bul le tawp ka nih."
{41:5} Thlierkârhan hmuin an ti a,Kawl kil chenin an inthin a,Hung panin an hung hnai a.
{41:6} "Hrât takin um rawh" tiin,Mi tin an inthangpui tuo a,An unauhai an infùi phûr a.
{41:7} Thil ser le sung thiem mi chun,Rangkachak sungtu a'n fùi phûr a,An milem siem vaw nàmtu chun,Thîrsù chu a'n fùi phûr a,Thîr chàrtu kuomah "A tha ie" a ta,Mi lem chu tlu lo dingin,A chàr a, a kil nghet a.
{41:8} "Nang chu aw ka siehlaw Israel,Ka mi thlang Jakob nauhai,Ka ruolpa Abraham thla in nih.
{41:9} Ka rong in bawl theina dingin,Hnuoi tawpa inthoka thuoi suokin,Pei thla loin ka thlang cheu hi.
{41:10} Ti naw ro, kei in kuomah ka um,Chî-ài naw ro, kei in Pathien ka ni si. Sukhrâtin thangpui ka ti cheu a,Ka felna kutin tungding ka ti cheu.
{41:11} "Nangni theidatuhai chu,Muolpho takin um an ta,Nangni khingtuhai po po chu,Iengma loin bohmang an tih.
{41:12} In hmèlmahai zong inla khom,Tu khom hmu zo ta naw ti niu.Nangni hung dotuhai po chu,Iengma lo inchang an tih.
{41:13} In kut chang tiengah chela,'Ti naw, thangpui ka ti cheu'Titu LALPA in Pathien ka nih.
{41:14} Aw Israel, mi hmusit ni la khom,Ti naw rawh, thangpui ka ti che"Tiin nangni intlantu LALPA, Israel Mi Thienghlim chun a hril.
{41:15} "Bu chìlna khawl thar tha tak,Ha nei chi angin siem ka ti che a,Tlânghai chu chîl dar i ta,Muolhai chu bu sî angin siem i tih.
{41:16} Hang zâp in ta, thliin lèn a ta,Thawngaleivirin fen hmang a tih.Chuongchun LALPA-ah lawm in ta,Israel Mi Thienghlim ropui a tih.
{41:17} "Retheihai le tlasamhaiin,Tui an zong a, an hmu naw a,An dangchârin a'n hil a nih.Kei, LALPA chun ngàisak ka ta,Kei, Israel Pathien ngei chun,Anni chu mâksan naw ning.
{41:18} Tlâng châra inthok khomin,Vadung inluongtir ka ta,Ruomah tui hnàr suok a taThlalèr chu dîlah siem ka tih,Ram châr khom tuihnàr hmunah.
{41:19} Sidar thing le sitim thing dâm,Inhmûi le oliv thing dâm,Fâr thing chi hrang hranghai lehThlalèra chun phun ka ta;
{41:20} Chu chu miha'n hmung an ta,LALPA kutin chuong po po chu,A thaw a niziehai ngàituoin,Israel Mi Thienghlimin a'n umtir,A nizie hung hre tâng an tih.
{41:21} "In thu hung put lût unla,In thiemthu hung hril ro khai"LALPA, Israelhai lal chun a tih.
{41:22} "In milemhai hung chawi unla,Thil tlung ding hril lawk unla,Thil tlung ta sa hril bok unla,Chu chu lo ngàituong kan ta,Thu tawpna hre thei ei tih.Chuong an naw leh thil tlung ding,Iemani bèk hung hril ro khai.
{41:23} Thil tlung ding hril lawk unla,Pathien in ni am lo hrieng kan tih.Maktia kan inthin hawpna dingin,A tha a sie iemani bèk thaw ro.
{41:24} Sienkhom ieng khom ni lo a,Hmangna bo dèr in lo ni chun,A thlangtu cheu chu tirdak a um.
{41:25} "Khawsaka inthokin mi ka ko a,Ama chun ka hming lam a tih;Hmar tienga inthokin hung a ta,Ama chun rorêltuhai chu,Bu rawt lung angin rawt a ta,Belhemtun bepil a sir hriel angin,Anni chu sir hriel a tih.
{41:26} Ei hriet lawk theina dingin,Tu'n am a tìr khan a lo hril hlak?"Hi hi a'n dik" ei ti theina dingin,Tu'n am a mi lo hril lawk hlak?Tu khomin an hril ngai naw a,Tu khomin an hril lawk naw a,In thu hrie an um dêr nawh.
{41:27} Keiin Jerusalem kuomah,"En tu, in mihai an hung saw" tiin,Chanchin lawmum tlung ding chu,Ka lo hril lawk a ni kha.
{41:28} Milemhai ka en vel a,Thurawn pe thei an um naw a,Ka zawna an don thei bok nawh.
{41:29} En ro, milem vong an ni hi!Ieng khom thaw thei an nei nawh;An milem sunghai po po hi,Buoina thli ang chauh an nih.
{42:1} En ta, ka siehlaw, ka cheltlat,Ka mi thlang le ka lawmna hi;A chungah ka Thlarau ka buok a,Ama chun hnamhair chungah,Indik takin ro rêl a tih.
{42:2} Khêkin ràu khawng naw ni a,Vântlâng hmaah rawl ki insâng,Hmang ngai hrim hrim bok naw nih.
{42:3} Hrât nawhai pal zût naw ni a,An beisei sukthlawn naw ni a,sThudik tanin ro rêl a tih.
{42:4} Hnuoi chungah rorêlna indik,A'n din hma khat chawl naw ni a,A lung hnuolin beidong naw nih.A dàn thu chu thlierkâr tinhai,Beisei innghatna ni zing a tih.
{42:5} Vàn inumtira kei phar duoitu,Hnuoi le a sûnga umhai indintu,Hringna thuok le thlarau petu,LALPA chun hieng hin a tih:
{42:6} "Kei hi LALPA chu ka nih.Indik taka ro rêl dingin,Nang hi ka ko suok che a,Kuta chelin hum ka ti che.Hnam tin ta dinga thuthlung le,Jentelhai el var ding dâm,
{42:7} Mitdelhai mit sukvar ding dâm,Ripa intâng le thima thunghai,Insuoa thuoi suok ding dâmin,Nang hi ka ruot chè a nih.
{42:8} Kei hi LALPA chu ka nih,Chu ngei chu ka hming a nih.Tu khomin ka ropuina,An mi'n tawmpui thei naw a,Chawimawia an mi'n pâkna khom,Milem ka'n tawmpui thei nawh.
{42:9} Ngài ta u, hril lawka umhai kha,A hung tlung kim tawl ta a,Tu hin thu thar ka puong a,Chu chu a hung tlung hmain,In kuomah ka puong a nih.
{42:10} LALPA chu hla thar rempêkin,Kawl kil tawp chenin sak ro,Tuipuia inzin le a sûnga umhai,Thlierkâra chênghai khomin,LALPA inpâkin zâi hla rem ro.
{42:11} Thlalêr le a sûnga khuohan,An hla chu lo zawm ve unla,Kedara khuohai chu hlim sien,Sela mihan lawm hla rem sien,Tlâng sîp a'nthokin khêk raw hai se.
{42:12} Tuipui kama thlierkârhai chun,LALPA chu chawimawi hai sien,'n pâkna hla sak raw hai se.
{42:13} Indonaa mi hrât khawkhèng,Lungsena inthok suok angin,LALPA a hung inthok suok a,Mi râlhrâng anga insèruin,A hmêlmahai tukdol dingin,Inring takin a khêk suok
{42:14} "Sawt tak el ka to zing a,Insûmin ka'n kei dei a;Tuhin nuhmei nau hase angin,Inrûmin ka khêk suok a,Ka'n thuok hlop hlop el a nih.
{42:15} Tlâng le muolhai sukram ka ta,Hna hringhai suktawl ka ta,Vadunghai khawmuolah siemin,Dîlhai khom sukkang ka tih.
{42:16} An hraw ngai lo lam tharahMitdelhai chu thuoi ka ta,An hriet lo lampuiah thuoi ka tih.An hma zawna inthimna chu,Varah inchangtir ka ta,An lam hraw ding sukruol ka tih.Chuong ang tak chun thawng ka ta,Anni chu thlàthlam naw ning.
{42:17} Sienkhom milemhai ringsana,'Kan pathienhai in nih' titu chu,Inzakin inkîrtir ka tih.
{42:18} "Aw nasêthai, lo ngàithla ro, Aw mitdelhai, enin hmu ta ro!
{42:19} Ka siehlaw naw, tu am mitdel?Ka tirko naw, tu am nasêt? LALPA siehlaw le thlang ang hrima,Mitdel hi tu'm an um a?
{42:20} Thil tam tak a hmu ta a,Sienkhom, a ûksak si nawh.A nà a daw ve ngeia chu,Ieng khom a hriet dèr si nawh."
{42:21} A'n dikzie suklangtu dinga,A Dàn chawimawi le sukropui hi,LALPA lawm zawng tak a nih.
{42:22} Sienkhom hi mihai ruok hi chu,Mi rok le suomin an um a,Mihai tlâkkhurah an tla a,Tàng inah an intàng a,Suom le rok takah an thang a,San suoktu ding an nei naw a,"Kîr ta ro" ti ding an um nawh.
{42:23} Chuong thila chun nangni lai,Hun la hung tlung dinga khom,Tu am ngàithlaa bengkhon cheu?
{42:24} Tuin am suomhmang kutah,Jakob thlàhai a pêk suok a?Tuin am roktuhai kutah,Israelhai a'n hlàn a na?Ei suol hmangsan LALPA ngei chu,A pe suoktu a ni naw maw?A lampui an zui nuom naw a,A dàn an zawm nuom bok nawh.
{42:25} Chuleiin a lungsenna chu,An chungah a bun thlâk a,Indona a hung intlungtir a,Chu meichok chun a tuom vel a,Chu chun anni chu a kàng a,Sienkhom an bengkhon chuong nawh.
{43:1} LALPA chun hieng hin a tih:"Jakob, nang hi ka siem che a,Israel, keima indin suok i nih.lTi naw, nangma intlantu ka nih;I hming lamin ka ko che a,Ka ta i nih.
{43:2} Tui inthûk i pal laiin,I kuomah um zing ka ta,Vadung i pal kài laiin,Tuiin chìm pil naw ni che;Meipui i hraw tlang laiin,Meiin hlieu na naw ni che.
{43:3} LALPA i Pathien ka na,Israelhai Mi Thienghlim,Nangma Sandamtu ka nih.Nangma intlanna dingin, Aigupta ram ka pêk a,Nangma ka thlengna aiah,Ethiopia le Seba ka pêk.
{43:4} Ka ngàihlu èm êm che a,Ngàisânga ka hmangai che leiin,I aiah mi dang pe suok ka ta,I hringna aiah mi dang tam tak.
{43:5} Ti naw rawh, i kuomah ka um;I thlàhai chu khawsak a'nthokin,Keiin hung thuoi khawm ka ta,Khawthlanga inthok khomin,Ka hung thuoi khawm ding a nih.
{43:6} Hmar tieng kuoma chun keiin,Hung inthlà di'n hril ka ta,Chuong ang chun sim tieng kuomah,Chel tâng lo din hril ka tih:Ram hla taka inthokin,Ka naupahai hung thuoi la,Kawl kil tawpa inthokin,Ka naunuhai hung thuoi rawh.
{43:7} Ka hming puttu taphothai chu,Ka ropuina inlangtirtu dinga,Indina ka siem an nih, tiin.
{43:8} Mit nei si, indel tlat si,Na nei si, sêt tlat bok sihai chu,Hung thuoi khawm tawl ro.
{43:9} Hnam tinrêng thuoi suok unla,Mi tin um khawm raw hai se.Thil hung tlung ding hril lawk thei,Thil tlung ta sahai hril thei bok,An milem lai an um a ni?An indikzie hrietna dingin,Hrepuitu hung thuoi raw hai se.Chuongchun, mihaiin chu chu hre a,"A'n dik" an ti theina dingin.
{43:10} LALPA chun hieng hin a tih:"Aw nangni Israelhai,Ka thu hretu, ka siehlaw in nih.Kei chauh hi Pathien ka nizieHre a, ring a, hre thiem dingin,Nangni ka thlang cheu a nih.Ka um hmaa um Pathien,Ka um hnunga um Pathien,Tu khom an um ngai dêr nawh.
{43:11} Kei chauh hi LALPA chu ka nih,Kei chauh hi Sandamtu chu ka nih.
{43:12} Keima ngeiin ka hril cheu a,Sandamtu chu kei ngèi ka nizie,Keiman ka'n hriettir cheu a,Kei anga thaw hnam dang pathien,Tu khom an um ngai hrim hrim nawh.Kei chauh hi Pathien ka nih,Ka thu hrepuituhai in nih,Tiin LALPA chun a puong.
{43:13} A nih, chatuona inthok chatuonin,Kei hi Pathien chu ka nih.Ka kuta inthoka inchù thla thei,Tu khom an um hrim hrim nawh.Ka thaw tah chu tu am sût thei?" tiin.
{43:14} Nangma Tlantu, Israel Mi Thienghlim,LALPA chun hieng hin a hril:"Nangni leiin Babulon rûntu ding,Sipai ruol ka tir ding a nih.Kaldaihai chu mi tlân hmang angin,An uongpui hlak an long lien chun,Ka hung thuoi tawl ding a nih.
{43:15} Kei hi LALPA, in Mi Thienghlim,Israelhai Siemtu, in Lal chu ka nih.
{43:16} ​LALPA chun hieng hin a hril:Tuipuia lampui relpêktu ka nih,Tui fawn laia lampui sieltu chu;
{43:17} Sipai ruol tam tak ko suok a,An tawlailirhai le sakorhai thuoi a,Tho nawk ta lo dinga sukpiltu leKhawnvar phita anga hmet mittu chu.
{43:18} Tuta hma thilhai kha theinghilin,Tien lai thil kha ngàituo ta naw ro.
{43:19} Ngài ro, thil thar ka thaw mêk a,Chu chu a hung tlung tèp a nih.In man fûk thei naw a ni maw?Thlalêrah lampui ka siem mèk a,Ram tawlah vadung luong a tih.
{43:20} Ka mi thlanghai dawn dinga,Tuihnàra thlalêr ka chawm pha,Ram tawla tui ka'n luongtir leiin,Ram saha'n mi chawimawi an tih,Sihal le simbu hai chen khomin.
{43:21} Ka ta dinga ka siem an na,An mi la chawimawi ding a nih.
{43:22} Nisienlakhom aw Jakob,Nangin i mi ko ta naw a,Aw ka mi Israelhai,In mi nghok ta lem a nih.
{43:23} Pumraw thilhlân beramhai,In mi hung chawipêk ta naw a,Inthawinahai hung inhlànin,In mi chawimawi ta bok nawh.Bu le bâl le rimtuihai,Inhlàna inthawi dingin,Ka phût ngai hlak bok naw cheu.
{43:24} Ka ta dingin mafu rimtui,In hung chawi ta ngai naw a;Inthawina ran thâu inhlànin,In mi hung suktlai ta bok nawh.In suolna hin a mi ngei a,In bawsietnahai ka khop tah.
{43:25} Keima hi, keima ngei hi,Keima le keima zâr lei chauaIn bawsietnahai thâi bo a,In suolhai theinghiltu ka nih.
{43:26} Hun liem tah suikîr unla,Poi in tawk le tawk naw hril unla,Hang ngàituo tlâng ei tiu khai.
{43:27} In thlatu bul khan thil suol a thaw a,In thuoituhan ka dàn an bawsiet a.
{43:28} Chuleiin, in tempula hotuhai chu,Muolpho takin siem tawl ka ta,Jakob thlahai chu sietin nel a ta,Mi nuizatbùr hung inchang an tih.
{44:1} "Aw ka siehlaw Jakob thlahai,Aw, ka mi thlang Israelhai,Tu hin ka thu hi lo ngàithla ro.
{44:2} Sûla inthoka indintu cheu,Nangni thangpuitu LALPA chun,Hieng thu hi a hril a nih:Aw ka siehlaw Jakob thlàhai,Ka thlang Jesurunhai,t ti naw ro.
{44:3} Ram tawlah tui buok ka ta,Hnuoi chàrah vadung inluongtir ka ta,I suonhai chungah ka Thlarau buokin,I tû le tèhai malsawm ka tih.
{44:4} Phûl zawla hlobet hring dup leTui luongna bula phahrâm angin,Hung inthang tuol tuol an tih.
{44:5} Pakhatin, 'LALPA ta ka nih' tîng a ta,Mi dangin Jakob hming chu put a ta,Mi dang nawk chun a kutah,'LALPA tà ka nih' tiin ziek a ta,Israel hming chu hnam hmingah,Hung hmang tâng a tih" tiin.
{44:6} Lalpa, Israelhai Lal le Tlantu,Iengkim LALPA chun a hril:A hmasatak le nuhnung tak ka nih;Keima naw Pathien dang an um nawh.
{44:7} Tu am a na, keima hril angaThil tlung ding hril lawk theitu chu?An thei chun puonghai sien la,An thawtheizie suklang raw hai se.Tiena inthoka ka thaw hlak angin,Thil tlung ding le hung um dinghai,Hung hril lawk ve raw hai se.
{44:8} Zâm naw ro, ti bok naw ro.Tiena inthok khan hieng thil hi,Hrilin ka'n hriettir cheu an naw maw?Nangni hi ka thu hretuhai in nih.Keima naw Pathien dang an um maw?An um nawh, Lungpui dang hrim,Pakhat khom an um ka hriet nawh"
{44:9} Milem siemtuhai chu an rêngin mi hmang lo an ni a, an thil ngâihlut zawnghai chu thathnempui tlâk a ni naw a, an milemhaiin an hmu thei nawzie le hriet thei nawzie hrepuitu khom anni ngèi an nih. Chuleiin, la muolpho an tih.
{44:10} Tuin am pathien lem indinin, tangkaina nei lo milem chu a sung ding a na?
{44:11} Ngai ta u, milem betuhai po po le milem siemtu, pathien siem theia inngaihai, mihriem ve el ni sihai chu LALPA hmaah an rêngin ti tak le muolpho takin la ngîr an tih.
{44:12} Thirsu chun milem a sut a, meilingah a rol lût a, tuboin a sut a, a bân tha hràt chun a vuok dèn a, a ser a. A phìng a hung tàm a, a thâ a hung zoi a, tui hrim hrim a dawn naw chun a hung chàu hlak.
{44:13} Mistiri chun inkhîna hruiin thingtum chu a'n khi, a ruongâm ding pensilin a'n chik a, haver le thing nawtna hmangin a mawi thei dàn ang takin mihriem lim a ker a, tempula inthut dingin a siem a.
{44:14} Sidar thing dâm, inse thing dâm, saisuo thing dâm a phûr a, a hung chang theina dingin ram hnuoiah a sie tawl phot a. Sidar thing a phun a, ruotuiin a hung chawm lien a.
{44:15} Thinga tì thei a ni phâ chun a then meia ti dingin a lâk a, mei a sèm a, a awi a, bei dâm siemin a ur a. A thing làk a thena inthokin pathien lem a siem a, a biek a, a milem ker hmaa ngei chun a bokkhup a.
{44:16} Thing zàtve chu meiah a ti a, sâ a raw a, a fâk a, a khop a. Mei chu awiin, 'Tuhin chu ka lum tawk tah. Mei awi chu a manhlâ ie" a ta.
{44:17} Meia a ti bâng po chun pathien a siem a, a hmaah a kûn a, a biek a; a kuoma chun tongtaiin, "Mi sanhim rawh, ka pathien i ni si" a ti hlak.
{44:18} An hriet naw a, an man phâk nawh. An hmu thei nawna dingin an mit a'n del tlat a, an hriet thiem thei nawna dingin an lungril mit a'n del sà bok a.
{44:19} "A zàtve meiah ka ti a, meilingah bei ka hlieu hmin a, sa ka em a, ka fâk a. A dang po hi thil tirdakumah siemin, thing tum hmaah ka kûn el ding am a ni?" hang ti nachâng hre dingin hriet thiem theina an nei si nawh.
{44:20} An lungril dawi vêta a um leia fe suol le vut bâr an ni tlat leiin, "Ka chang tienga ka chawi hi inhlèmna thil meimei a ni naw maw?" tia hang intâl suok nachàng an hriet hrim hrim nawh.
{44:21} Hieng hi hre ro, Jakob thlahai,Israelhai khomin hre zing ro,Ka siehlaw in ni si a.Ka'n din cheu a, ka siehlawhai in nih,Israelhai, theinghil naw ning cheu.
{44:22} In bawsietnahai chu sûm angin,ka lâk kiengpèk ta chêu a,In suolnahai khom tieusum angin,Ka lâk kiengpêk vong ta chêu.Ka kuom tieng hung kìr ta ro,Ka'n tlan suok ta si chêu a.
{44:23} Aw vànhai, hlimin khêk ro,LALPAN a thaw ta si a;Piellei thuo riet khom hlimin,Inring takin khêk raw se.Aw tlânghai, hlimin khêk ro,Rampui le thing tinrêng khomin;LALPAN Jakob thlahai chuA hung intlan suok ta a,Israelhai lai a'n chawimawi.
{44:24} Sûla inthoka indintu che,Nangma intlantu LALPA chun,"Kei hi iengkim siemtu LALPA,ani chaua vàn kei phartu,Hnuoi phèk zartu chu ka nih.
{44:25} Zawlnei khêlhliphai hril lawkhai,Suktloltu chu kei ka na,Aisan thiemhai invêta siemtu,Mi varhai khom sukvêt a,Thurawn indik lo inpêktirtu;
{44:26} A siehlaw thu suknghet a,A mi tirhai thù hlenpêk a,Jerusalem chungchâng thua,"Hluoin la um nawk a tih" titu le,Judai ram khuohai chungthua,'Indin thatin um nawk a ta,A sietna lai siem nawk ka tih' titu,
{44:27} Lipui ril kuoma, "Kang rawh,Vadunghai sukkang ka tih" titu,
{44:28} Kura khom, "Ka berampu a nih,Ka tum angin hlen a tih" titu,Jerusalem chungthua, "Indin tharin um nawk a tih" titu,Tempul chungthua,"I lungphùm remin um nawk a tih'Titu ngei chu ka nih" tiin.
{45:1} A hmaa hnamhai tukdol a,Lalhai râlthuom hlîppèk a,An kul kotkhârhai nor hong a,Khâr ta loa inumtirtu dingaA mi thlang le a kut a sukhràt,Kura chungthua LALPA hril chu:
{45:2} 'Kei i hmaah fèng ka ta,Tlânghai rawt cham vong ka ta,Dâr kotkhârhai suksieng ka ta,A kalna thîr tluonhai sukbong ka tih.
{45:3} Kei hi LALPA, Israelhai PathienI hming ngeia kotu chè chu,Ka nizie i hriet theina dingin,Pindan rila an rohlu sie khawl,An thup rûkhai chu pêng ka ti chê.
{45:4} Ka siehlaw Jakob thlàhai leKa thlang Israelhai leiin,Hming suot meuin ka ko che a,I mi hriet ngai nawa chu,Hming inzaum ka pêk che.
{45:5} Keima hi LALPA chu ka nih,Tu dang khom an um nawh,Keima naw Pathien dang an um nawh.I mi hriet ngai nawa chu,Ka sukhràt ding che a nih,
{45:6} Khawsak a'nthok khawthlang chenin,Keima naw chu Pathien dang hrim,An um nawh ti mihaiin,An hung hriet theina dingin,Keima naw Pathien dang an um nawh.
{45:7} Var ka siem, thim ka siem bok,Malsawmna petu ka nà,Sietna intluntu ka ni bok a,Keima, LALPA ngei el chun,Chuong thil chu ka thaw a nih.
{45:8} Aw nangni chung vàn sânghai,elna hung insûrtir unla,Sûm kha hung tè thla raw se.Hnuoi khom lo inhong lien sien,Sandamna le felna chu,A ruolin hung to raw se.Chuong thil inumtirtu chu,Kei, LALPA ngèi el hi ka nih.
{45:9} Siemtu inkhingpuitu chu,A chung a va hang pik ngei de!Chu mi chu belhemtu dehawn,Bel koi hàr ang chauh a nih.Bêl chun a hemtu kuomah,'Iem a na i siem kha?' tiin,A'n don hlak hrim am a ni?I thilsiem khan i kuomah,'I mi siem ka ni teu nawh'A ti hlak hrim am a ni?
{45:10} Mani nu le pa kuomah,'Iengti leia hieng anga,In mi nei hrim hrim am a na?'Titu chung chu a pik ie!
{45:11} Israelhai Mi Thienghlim,Anni Siemtu LALPA chun,Thil la um ding chungchàng thu,Hieng ang hin a hril a nih:Ka thilthaw in soisèl maw?Ka thaw dàn dinghai chenin,Thu in mi pèk hlaka maw?
{45:12} Kei hi hnuoi siemtu ka na,Mihriem khom ka siem a nih.Ka kutin vàn ka kei phar a,Vàn lèngruolhai po po khi,Ka thu hnuoia um an nih.
{45:13} Ka felnan Kura chawm ka ta,A lampui sukngîlpêk ka tih.Sum le lawmman beisei loin,Ka khawpui indin nawk a ta,Ka saltànghai insuong a tih,Iengkim LALPA chun a tih.
{45:14} LALPA chun hi hi a hril:'Aigupta mihai, Ethiopia mihai,Mi dung sei Seba mihai chu,I thu hnuoiah sie vong ka ta,An ram thil nei po po lehI hmaah hung tlu lût an ta,I ta hung ni vong a tih. Thîr khaidieta thlung khawmin,Zui dul dul an ti che a,I hmaah dingthathuonin,'Pathien i kuomah a um,Ama chauh Pathien a nih'Tiin chibai bûk an ti che.
{45:15} Israelhai Sandamtu Pathien chu,Pathien inthup hlak i lo ni ngei el!
{45:16} Milem siemtuhai po po chun,Inzakna la tuok an ta,Muolpho takin liem hmang an tih.
{45:17} Israelhai ruok chu LALPAN,A chatuon sandamnain,Kumkhuoin sandam a tih.Inzak le muolpho takin,Kumkhuoin siem ngai naw nih.
{45:18} LALPA chu Pathien a na,Vànhai siemtu Pathien a na,Leihnuoi hi chèngna dinga,A ruoka sie ding ni loa,Indintu chu ama a na,Ama chun hieng hin a hril:"Keima hi LALPA chu ka na,Keima naw tu khom an um nawh.
{45:19} ​Hmun inthima inthokin,A rûkin thu ka hril ngai nawh.Jakob thlàhai kuoma khom,'Mi zong thlawn ro'Tiin ka hril ngai dèr nawh.Kei, LALPA hin thutak ka hril a,Thu indik tak ka puong hlak.
{45:20} Inko khawm unla, hung ro.Hnam tina mi saltânghai,Inko khawmin hung hnai ro.Thing milem zawntuhai le,Mi sandam thei hlei lo milem,Pathiena betuhai chun,Hrietna an tlasam a nih.
{45:21} Inrawn khawm tawl unla,Milem biek hlawk inti dàn,Mi hang hril rêng rêng ta u.Hieng ka thu inhriettirhai hi,Tiena tlânga inthok khan,Tuin am an hril ta hlak a?Kei, LALPA hi ka ni naw maw?Kei naw Pathien an um nawh,Pathien fel le sandamtu,Kei naw tu khom an um nawh.
{45:22} Khawvel kil tina chênghai,Ka kuom tieng hung kìr unla,Keiin lo sandam ka ti cheu.Kei hi Pathien chu ka na,Kei naw tu khom an um nawh.
{45:23} Keima sâlin ka'n khàm a,Ka bau suok thu a'n dik a,Ka thu ka lâk kìr ngai nawh.Ka hmaah hnam tinrênghai,Kûnin la bokkhup an ta,Ka hmaah lei tinrêngin,Ka hming sâlin inkhâm an tih.
{45:24} 'Indikna le hràtna chu,LALPA-a chauh a um' tiin,Mihaiin la hril an ta,A chunga lungsenhai chu,Muolpho takin la um an tih.
{45:25} Israel thlahai po po chu,LALPA-ah thiem chang an ta,Ama chu chawisâng an tih" tiin.Babulon pathienhai
{46:1} An pathien Bel le Nebou hai chu,An va tlawm ta rong rong de!Sabengtung ruolin an phur a,Milemhai chu an rik leiin,A phurtu ran khom an sawl hle.
{46:2} Phurtuhai le an thil phurhan,Inkhup lupin hnuoi tieng an en.A betuhan an hum thei naw a,An biekhan an hum thei bok naw a,An pahnin salah an thuoi diel a.
{46:3} Aw, nangni Jakob sûngkuo,Israel sûngkuo la um sunhai,Ka thu hi lo ngàithla ro.Sûla inthoka tungdingtu cheu,In pienga keitleitu cheu ka nih.
{46:4} Tar kûn lu tuok in ni chenin,Keima, keima ngei el hi,Nangni tungdingtu ni zing ka tih.Ka siem cheu a, pom ka ti cheu,Tungdingin san suok ka ti cheu.
{46:5} A tû le am mi tekhiin,Tû am ka tlukpuiah in sie?Tû am ka ang nia hrein,Tû le'm in mi tekhi ding?
{46:6} Thenkhatin an ipa inthokin,Rangkachak an bun suok a,An tangkaruo an bûk suok a,Thil ser thiemhai an ruoi a,Pathien lem an insungtir a, Kûnin chibai an bùk a.
{46:7} Liengkoah an inchuon a,A hmunah an inthut a,Chu chun che son thei loin,Milem chu a ngîr zing a,An ko khomin a don nawh;An buoiin a san thei bok nawh.
{46:8} Nangni lungril helhmanghai,Chu chu hre zinga ngaituoin,In lungrilah vong zing ro.
{46:9} Tiena tlânga thil tlung tah,Thil um dàn kha hre zing ro.Keima hi Pathien chu ka nih,Keima naw tu khom an um nawh.Keima hi Pathien chu ka nih,Keima ang tu khom an um nawh.
{46:10} Kei chun a tawp dàn dinghai,Atìra inthokin ka'n hriettir a,Thil la hung tlung dinghai khom,Tiena inthokin ka hriet vong.Ka tum chu dingchang a ta,Ka nuom angin thawng ka tih.
{46:11} Khawsak tienga inthokin,Vate hnukrawl ko ka ta,Ram hla taka inthokin,Ka mi ruot chu ko ka tih,Ka thil tum hlentu dingin.Ka hril angin thawng ka ta,Ka tum angin hlen ka tih.
{46:12} Nangni lungril ngar le khauh,Felna le inkârkîkhai,Ka thu hi lo ngàithla ro.
{46:13} Tu hin hun sawt riel loin,Ka sandamna hung hnai a ta,Zion chu san suok ka ta,Israel sukropui ka tih.
{47:1} Aw Babulon naunu
{47:2} Bu rawtna lung kha chel la,Bei ding buhùm rawt phit rawh.I hmai inkhumna kha hawk la,I puonbil kha hlím sîng la,I pheikhokhai hlîp vong la,Ke lawngin tui pal kai rawh.
{47:3} Saruok filin um i ta,I zamaw inlang a tih.Phuba ka lâk ding a na,Tu khom hlà hrim nei naw ning.
{47:4} Am'in Tlantu chu Israel Mi Thienghlim,A hming chu Iengkim LALPA a nih.
{47:5} Aw Kaldai naunu, to zingin,Thimthama hin inthung rawh,'Ram tin lalnu' ti hrim hrimin,Ko ta ngai nawng an ti che.
{47:6} Ka mihai chunga lungsenin,Ka rochanhai ka soisak a,I kutah ka'n hlan tawl a,An chungah zà i ngai naw a,Tar chen khom indoi loin,Phur rik tak i'n phurtir a.
{47:7} 'Lalnu ni kumkhuong ka tih'Tiin ni song i'n ring a.Sienkhom hieng thil hrim hrim hi,I lo ngàituo ngai naw a,Thil la hung tlung theihai khom,Sût nachâng i hriet bok nawh.
{47:8} Chuleiin, nang hoithawnu,Ngaingam taka khawsain,'Kei hi ka ni el a nih,Kei naw tu khom an um nawh;Hmeithâi ni ngai nawng ka ta,Nauhai chàn ngai naw ningah'I ti hlak a ni naw maw?
{47:9} Chu pahni chun thawklekhatin,Hung nang thut an ti che a,Ni khatah tlung ruol a ta,Nau chànin hmeithâi i tih.Ieng anga aisân thiemin,I dawithiemna hmang la khom,A kimin hung tlung a tih.
{47:10} I rîtlona ringsanin,'Tu khomin an mi hmu nawh'I ti hlak a ni naw maw?Var le hrea inngai a,'Kei hi ka ni el a nih,Kei naw tu khom an um nawh'I ti hin a thuoi suol che.
{47:11} Sietnan tlàk buok a ti che a,Dang ngaina hrim hre naw ti nih.Vangduoinan tlâk buok a ti che a,Intlan suok zo naw ti nih.Sietna rùnpuiin hriet lawk loin,A nang thut ding chè a nih.
{47:12} I naupang lai a'nthoka,Mitvaidawi le dawithiemhai,I lo ngàisàng hlakhai khan,An san thei ding phot chê chun,Chuonghai chu ko khêk ta la!Mipuihai pangzat ding zawng,Thawpèk nawk ding che'n ngèn rawh.
{47:13} Remruottu i hau taluo hi,I sawl phà lem a ni hi.Vàn arasihai hmanga,Thil hung tlung ding hril lawk thiem,Thla kipa ding hrillawktuhan,Hung thangpuihai sienla che,Thil hung tlung ding laka chun,Hung san suok che raw se chu!
{47:14} Sienkhom, meia kàng hmang thei,Bupawl ang chauh an ni si.Meichok laka inthokin,An in san suok thei si nawh.Thuka mei awi ang an nawh,An ta dingin a sa taluo.
{47:15} I naupang laia inthoka, I lo thokrimpuihai leI lo indawrpuihai kha,Chuong ang chauh chu an ni si.Mi tinin an lam inhmang,An la zui tawl ngat ngat a,San suok ding chè an um nawh.
{48:1} Aw, nangni Jakob sûngkuo,Nangni Israel hming chawitu,Juda thàlbea inthoka suok,Thutak le felnaah ni loa,LALPA hminga inkhâma,Israel Pathien hming lamtuhai,Hi thu hi lo ngàithla ro:
{48:2} "Khawpui thienghlim mi le sàTiin in inko hlak a,In innghatna Israel Pathien khom,A hming Iengkim LALPA a nih.
{48:3} Khâ hmaa thil tlunghai kha,Tiena ka hril lawk sâ a na,Ka bâu ngeiin ka puong a,Kei ngeiin ka'n hriettir a,Chuonghai chu ka hlen thut a,Chuongchun an hung tlung ta a.
{48:4} In lululzie ka hriet a,In rìng thà chu thîr ang a na,In bawk khom dâr angin a chang.
{48:5} 'Kan milemhai thaw a nih,Kan thing milem siemhai leKan thîr sung pathienhaiin,An intlungtir vong a nih'In ti thei nawna dingin,Hieng thil hung tlung hma dai hin,Ka hril lawk cheu a ni kha.
{48:6} Hieng thil hi in hriet tah a,Indik in ti hle naw maw?Tuta inthok ruok hin chu,Thu thar hril tâng ka ti cheu,In hriet lo thil inthup chu.
{48:7} A hmaa in hriet ngai lo,Tuta ka'n umtir a nih,'Kan hriet ta sa vong a nih'In ti thei nawna dingin.
{48:8} Nâin in hriet ngai naw a,Lungrilin in hriet ngai nawh,Hun sawt taka inthok khan,In na a var ta si nawh.Vervêk taka thaw hlak mi,In nizie ka hriet chieng a,In pienga inthok hrima,Hel hmang tia ko in nih.
{48:9} Ka sât thlàk nawna ding cheuin,Ka hming zârin ka lungsen,Ka'n kei tìm hràm hrâm hlak a,Inpâk ka hlawna dingin,In chungah ka'n sûm a nih.
{48:10} En ta u, ka sukthienghlim cheu,Tangkaruo ang chu ni loin,Tuorna meiin ka fie cheu hi.
{48:11} Keima le keima zârin,Keima le keima zâr chauin,Hieng thil hi ka thaw a nih.Ieng leiin am ka hming hi,Sukhmêlhemin um a ta?Mi dang kuomah ka ropuina,Pe suok ngai hrim hrim naw ning.Kura, LALPA mi thlang
{48:12} Aw, nangni Jakob sûngkuo,Nangni Israel hming chawituhai,
{48:13} Hnuoi innghatna lungphùm chu,Ka kut ngeiin ka phùm a,Vàn khi ka kut chang tiengin,Ka kei phar a, ka zâr a,Ka ko pha an ngîr thup hlak.
{48:14} In rênga hung inkhawmin,Ka hril hi hung ngàithla ro.Hieng thil hi milemhai lai,Tu'm hril lawk thei an um a?LALPA thlang Kura ngei chun,Babulon chunga a thiltum,A rêngin hung hlen a ta,Kaldai mihai chunga chun,A kut chu hung thlâk a tih.
{48:15} Keima ngeiin ka hril hi,Ama chu ka ko ta a,Ama chu hung thuoi ka ta,A thilthaw hlawtling a tih.
{48:16} Ka kuom hung pan hnai unla,Ka hril hi hung ngàithla ro:Thu ka puong hmasa tak khan,A rûkin ka hril naw a,A hung tlung hun lai khomin,Keima chu um zing ka tih."Tuhin Chunghnungtak LALPA chun,A Thlarau leh a mi tir a nih.A mihai ta dinga LALPA thil tum
{48:17} Nangni intlantu LALPA, Israelhai Mi Thienghlim chun,ieng ang hin a hril a nih:" LALPA in Pathien chu ka nih,In thatna dinga zirtirtu,zKal chawi dàn hriltu cheu chu.
{48:18} Ka thu in ngàithlâk phot chun,Inremna chu in chungah,Tui ang luong dem dem a ta,Felna khom tui fawn angin,In chungah fawn vèl a tih.
{48:19} Tieulung ang hiela tamin,In thlàhai hung pung an ta,Pilvut anga tiem seng lo,Tû le tè hung nei in ta,An hming chu ka hmaa hin,Thai bo ni ta ngai naw nih..
{48:20} Babulon suoksan unla,Kaldaihai tlân hmangsan ro.Hi thu hi hlima khêkin,Hrilin puong dar vel unla,"LALPAN a siehlaw Jakob,A'n tlan tah" tia hrilin,Hnuoi kil tinah puong dar ro.
{48:21} Thlalêra a thuoi lai chun,Dangchâr hrim an hriet naw a,Lungpuia inthokin tui,An ta di'n a'n luongtir a,Lungpui chu a vuok koi a,Tui a'n chik suok zur zur a.
{48:22} "Mi rilo ta ding ruok chun,Muongna hrim hrim a um nawh"Tiin LALPA chun a hril.
{49:1} Thlierkârhai, ka thû
{49:2} Kawlhnâm ang topa ngeiin,Ka bàu hi a'n changtir a,A kut hràt hnuoiah mi thupin,Thal tle tak anga mi siemin,A thal bawmah a mi khum a.
{49:3} "Ka ropuizie ka puongna ding,Ka siehlaw Israel i nih'Tiin ka kuomah a hril.
{49:4} Kei ruok chun ama kuomah,"Hmang loa thokrim mei mei,A thlawna tha sèng ka nih.Sienkhom keima chungthu chu,LALPA kuta um a na,Ka lawmman hmu ding khom chu,Pathien kuoma um a nih" ka ta.
{49:5} Jakob thlahai thuoi kîr ding le,Israelhai hûi khawm dinga,Sûla ka um laia inthok khoma,A siehlaw dinga mi'n dintu,A mitah inzauma mi siemtu,Ka hràtna le ka Pathien,LALPA chun hieng hin a hril:
{49:6} "Jakob thlàhai tungding a,Israel thlâ ka hum sunhai,Thuoi kîr dinga ka siehlaw ruot,I nìna hi a huntawk nawh.Jentelhai sukvartu ding khomin,Ka ruot sà ding che a nih,Hnuoi kil tinah ka sandamna,Intluntu hung nîng i tih" tiin.
{49:7} Israelhai intlantu LALPA, Mi Thienghlim chun hieng hin a tih:"Nang, mi hmusit le endong,Rorêltuhai siehlawa um,Bawia inthoka i suok lai,Lalhaiin an hmu pha chun,A thlangtu che LALPA ringum,Israelhai Mi Thienghlim leiin,Nangma inzàin tho an ta,Milienhan hmûng an ti che a,I hma bulah kûn an tih" tiin.
{49:8} Hieng hin LALPA chun a hril:"Ka lungawi hunah ka ngàithlàk che a,Sandamna niah ka thangpui che;Hnamhai kuoma ka thuthlungna,Ni dingin ka hum che a nih:In rochan, rausan hnung ram,Tungding le hluo nawk ding dâm;
{49:9} Tânghai kuomah 'Suok ta ro' ti a,Thima inthunghai kuomah, 'Zalen ta ro' titu ding dâmin.Lam sira hai tla khawm an ta,Muol kol vung hmunah hai khom,Tlatna hmun hring hmùng an tih.
{49:10} Phingtâm tuor ta naw ni hai a,Dangchâr tuor ta bok naw ni hai;Thlalèr lum le ni intêngin,Sukrinum ta ngai naw ni a,Anni lunginsiettu ngei chu,An thuoitu ni tâng a ta,Tui luong del delna vakamah,Anni chu thuoi lem tàng a tih.
{49:11} Ka tlâng tinhai chu lampuiin,Insun tlangtir rui vong ka ta,Ka lamlienhai siem ruol ka tih.
{49:12} En ta u, hmar tienga inthok dâm,Thlang tieng panga inthok dâm,Aswan bielav inthok dâmin,An hung kir tawl a ni saw!"
{49:13} Aw vànhai, hlimin khêk ro;Aw leihnuoi, hlimin lawm rawh;Aw tlânghai, zâi hlâ vawr ro!LALPAN a mihai a thlamuong a,Tuorhai chu lunginsiet a tih.
{49:14} Nisienlakhom Zion chun,"LALPAN a mi fesan tah,LALPAN a mi theinghil tah" a tih.
{49:15} Nenea a chawm lai naute,Nuin a theinghil hlaka maw?A rîla rà naupang ngei chu,A lunginsiet naw ding maw?A theinghil a ni khomin,Kei chun theinghil nawng ka cheu.
{49:16} En ta, ka kutphaa hin,I hming ka ker a ni hi!I kul bang chim tahai chu,Mitthlain ka hmu zing hlak.
{49:17} I nauhai an hung kìr inhmaw,Nangma suksetuhai chun,An suoksan ding chè a nih.
{49:18} Dâk la, i mit inlèn rawh,I nauhai an inko khawm a,I kuom tieng an hung pan saw!Ka hringna sâlin ka hril:"Incheina thi ang elin,I rîng mawitu nîng an ta,Moin a hlì ang elin,Nang khomin hlì tâng i tih.
{49:19} "Sukchim le rausana umin,I ram chu tlaran sienkhom,Inleng loin hluo sip nawk an ta,Sukramtu i hmêlmahai chu,Hla takah um tâng an tih.
{49:20} I lusûn laia nau pienghan,'Kan intar taluo ta a,Hmun inthawl lem mi pe rawh'Tiin i kuomah la hril an tih.
{49:21} Chu pha chun i lungrilin,'Hienghai hi tu rêngin am,A mi lo hringpêk a na?Nauhai sûnin ka ching a,Saltâng mi hnawl ka ni a;Tuin am hieng nauhai hi,A lo chawm tlei nîng a ta?Keima chaua mal taka,An mi mâksan kha ka na,A tuin am hienghai hi,A lo hring ni tâng a ta?' Tiin la'n don ngei i tih."
{49:22} LALPA Pathienin hieng hin a tih:"Ngai ta, hnam tin hmuah bân vaiin,Jentelhai chu hûi ka ta, I naupahai hung pom an ta,I naunuhai hung puong an ta,I kuomah hung thuoi an tih.
{49:23} Lalhai chu i paah siem ka ta,Lalnuhan enkol an ti che.Bokkhupa hmaia hnuoi sikin,I hmaah hung kûn an ta,I kea pilvut chu liek an tih.Chu phâ chun kei hi LALPA,Ka nizie hung hrieng i tih.Ka chunga beiseina neituhai chu,Muolpho ngai naw ni hai" tiin.
{49:24} Mi huoi râllâk chu tuin am,An inchù thlàk ngam hlak a?Mi kolsen sal man chu tuin am,An san suok ngam hlak a na?
{49:25} LALPA chun hieng hin a hril:"Mi râlhrât kuta inthokin,Salhai chu làpêk ka ta,Mi kolsen kuta inthokin,A râllâkhai la kîr ka tih.Nangma dotu chu do ka ta,I nauhai san suok ka tih.
{49:26} Nangma nêksawrtuhai chun,Anni taksa la fâng an ta,Uoiin inrui ang elin,An thisen inrui an tih.Chuongchun hringmi tinrêngin,Kei hi LALPA, in Sandamtu, In Tlantu le Israel Mi Hràt chu,Ka nih ti hre tâng an tih" tiin.
{50:1} Hi hi LALPA chun a hril:"In nu ka tir hmang lai khan,Mâkna lekha ka pêk maw? Ka leibatna mihai kuomah,Nangni ka zor cheu a ni?In suolna leiin annawm,Zor hmanga in um lem chu.In bawsietna lei chauin,In nu khom tir hmang a nih.
{50:2} Ieng leiin am ka hung khan,Tu khom in um naw a na?Ieng lei am ka ko cheu khan,Mi don ding in um dèr naw?Nangni sansuokna dingin,Ka bân a tawi taluo tah maw?Nangni san suokna dingin,Ka hrât tawk ta naw a ni?Tuipui khom ka hal kang a,Ka thuin vadunghai khom,Thlalèrah ka'n changtir a,Tui tlasamin nga an thi a,Ngahai chu an thu zo a.
{50:3} Vàn chu thimin ka'n khum a,Saiipa tuom khum angin" tiin.
{50:4} Thua chàuhai tungding dàn,Ka hung hriet theina dingin,LALPA ka Pathien ngei chun,Zirtir thiemna lei mi pein,Tûk tin tina mi keiharin,A thu zirtir hre thiem dingin,Ka nâ a mi hongpêk hlak.
{50:5} LALPA ka Pathien ngei chun,Ka nâ a mi hongpêk a,A lakah ka hel ta ngai naw a,Ka hnung tawl ngai ta bok nawh.
{50:6} Mi vawtuhai kuoma chun,Ka hnungzâng ka dawpêk a,Ka khâkhmul pottu kuomah, Ka bieng khom ka dawpêk a,Nuizatbura mi siem a,Chil mi sâkkhumtu kuomah,Ka hmâi ka dawpèk lem hlak.
{50:7} ​LALPA ka Pathien ngèi chu,Mi thangpuitu a ni leiin,Muolphoin um ngai naw ning.Chuleiin, meitawk lung angin,Ka hmâi ka sukpachang a,Inzakin mi siem naw nih,Ti hi chieng takin ka hriet.
{50:8} Mi tantu a hung hnài ie,Tu'n am mi khing ngam an ta?Hang inhmason ei ti aw!Tu'm a na mi hêktu chu?Hmaisanah inbei kan tih.
{50:9} LALPA ka Pathien ngei chu,Mi thangpuitu a ni leiin,Tu'n am thiem naw mi'n chang a ta?Silfên angin la hlui an ta,Hângthîmin fa se vong a tih.
{50:10} Nangni lai hin LALPA titu,A siehlaw thu awi in um am?Inthim hnuoiah kal chawiin,Var hrim nei nawtu khomin,LALPA hming chu ring sien la,A Pathienah innghat raw se.
{50:11} Tuta mani mei awi a,Mani mei insittuhai,In meichoka chun lêngin,In mei lum chu awi mol ro,Ka kuta in dong ding chu,Na tak tuora inper a nih.
{51:1} "Felna hnottuhai po po leLALPA zongtuhai po po chun,Ka thû hi lo ngàithla ro:In piengna lungpui hi en unla,In hung suokna lung khur hi en ro.
{51:2} In pu Abraham tieng en ro,A hringtu cheu Sari en ro.Ka ko lai chun nau an nei nawh.Mal ka sawm a, ka sukpung a,Mi tam takin ka siem suok kha.
{51:3} LALPA chun matheiloin,Zion chu thlamuong a ta,A chim sietnahai po po khom,Lungsietna mitin thlîr a ta;Thlalèr chu Eden huon angin,Ram tawl chu LALPA huon angin,A la hung siem ding a nih.Chu taka chun hlimna le lawmna,Lawmthu hrila inpâkna ri,Hriet hung ni lem tâng a tih.
{51:4} "Ka mihai, mi lo ngàithla ro;Ka hnamhai, mi lo ngàithla ro:Keima kuoma inthokin,Dàn thu chu a hung suok a,Ka rorêlna indik chu,Hnamhai èntu nîng a tih.
{51:5} Ka felna chu a hung hnai a,Ka san suok hun a tlung mêk;Ka bânin hnam tin chungah,Indik takin ro rêl a ta,Thlierkârhan mi beisei an ta,Ka bân hrât hi ngai an tih.
{51:6} Chung tieng khi hang thlîr unla,Hnuoi tieng khom zuk thlîr bok ro.Vàn khi meikhu ang elin,A la'n zâm ral ding a na,Hnuoi khom hi silfên angin,A la chul vong ding a na,A chunga chêng po po khom,Tho angin la thîng an ta,Sienkhom sandamna ruok chu,Kumkhawtluonga ding a na,Ka felna tlol ngai naw nih.
{51:7} "A tha le a sie thlier theitu,Lungrila ka dàn vongtuhai,Ka thû hi lo ngàithla ro:Mihai deusaw ti naw unla,An diriemna ti bok naw ro.
{51:8} Anni chu silfên angin,Hângthîmin fa zo a ta,Sahmul a fâk siet angin,A la fàk siet ding a nih.Sienkhom ka felna ruok chu,Kumkhuoin um tâng a ta,Ka sandamna chun suon tin,A dai vong ding a ni si a.
{51:9} LALPA har la, har la, tho rawh,I bân tha hràtin inthuom rawh.Tiena ang khan hung tho dok rawh,Thang tam liem taa i thaw ang khan.Nangma in naw Rahabw sât nawi a,Tuipui Dragon sun tlangtu kha?
{51:10} Tuipui inthûk chu sukkang a,I'n tlanhai kàn theina dinga,Tuipui monga lam siemtu kha,Nangma i ni naw am a ni?
{51:11} LALPA, i'n tlanhai hung kîrin,Lawm hla leh Zion lût an ta,Chatuon lawmna khum tâng an ta,Hlimna le lawmnan hmuok a ta,Beidong inrûm rè tâng a tih.
{51:12} "Keima, keima ngei el hi,A thlamuongtu cheu chu ka nih.Hlobet anga ral nawk el ding,Thi thei mihriemhai mei mei hi,Ieng dinga in ti am a na?
{51:13} Kei hi LALPA, nangni siemtu,Vàn kei phar a, hnuoi thut remtu,Ka nizie in theinghil ta maw?Ieng leia nêksawrtu lungsen,Ti rêng rênga in um a na?
{51:14} Kun tlok tloka intânghai chu,Insuo zalen ni vak an ta,Lung in thimah thi nawng an ta,Fàk ding tlasam bok naw ni hai.
{51:15} Kei hi LALPA in Pathien,Tuipui chok phula infawntirtu,Iengkim LALPA chu ka nih;
{51:16} Kei, vànhai khom kei phartu,Leihnuoi innghatna phûmtu,'Ka mihai in ni ie' ti a,Zion kuoma hriltu chun,I bàuah ka thu ka sie a,Ka kutin ka hum zing che."
{51:17} LALPA kuta inthoka,A lungsenna no dawn a,A hlek chikte khom hla loa,Nang, a berbu tlâk fâi paptu,Har ta rawh, har ta rawh,Aw Jerusalem, thanghar rawh.
{51:18} I nau pasal hringhai lai khan,Thangpui ding che an um naw a,I nau chawmlienhai lai khan,Kei bât ding che an um bok nawh.
{51:19} I chunga sietna thuo hni tlung-Sukràuna le sukramna lakah,Tàmpui le kawlhnâm laka hin,Iengtin am hnèm ka ti che a?
{51:20} I nauhai chàuin an tlu hmàt a,Lèn chânga sakhi awk ang elin,Kotthlèr tontìrah an tlu phung a.LALPA lungsennan a del a,Pathien zilhau an tuok a nih.
{51:21} Chuleiin, nang hrem tuortu,Uoiin loa vai ruia um,Hi thu hi lo ngàithla rawh:
{51:22} LALPA i Pathien ngei el,I mihai humhaltu chun,Hieng ang hin a hril a nih:" En tâ, a sukruitu chè no kha,I kut a'nthokin ka lâk hmang tah.Ka lungsenna berbua mi kha,Dawn nawk ta ngai naw ti nih.
{51:23} Nangma sukrinumtu che,'Sirsana kan hmang dingin,Hnuoiah tlun takin bok rawh,'Tia i ruongzâng hrawtu kutah,Berbu chu pe tâng ka tih" tiin.
{52:1} Aw Zion har la, tho rawh,Hràtna thuomin inbel la,Ropui takin inchei rawh.Aw Jerusalem, khawpui thienghlim,I sûngah sertan nawhai lûtin,Sukporchè ta nawng an ti che.
{52:2} I pilvut kai chu thin thla la,Aw, Jerusalem, tho suok la,Lalthungphaah inthung rawh.Aw saltâng, Zion naunu,I rîng thlungna kha sût ta rawh.
{52:3} LALPA chun hieng hin a hril:"Ieng khom loa zor hmang in na,Tangka loa intlan nîng in tih" tiin.
{52:4} LALPA ka Pathien ngei chun,Hieng ang hin a hril a nih:"A hmasain ka mihai chu,Aiguptaa chêng dingin an zu fe a;Tu hin Asuria nêksawrin an um.
{52:5} Tu hin ieng am ka nei ta le?Ieng khom loin ka mihai chu,Thuoi hmangin an um zo a,An chunga rorêltuhai chun,Nuizatbûrah an siem a.Sùnnithlâkin ka hming hi,Chawl loin an hrilsiet zing.
{52:6} Chuleiin, ka mihaiin,Ka hming hi la hung hrieng an ta,Chu ni chun keima ngei hi,Hieng thil hril lawktu ka nizieLa hung hrieng an tih,Keima ngei hi ka ni si a" tiin.
{52:7} "I Pathien chun ro a rèl ie!"Tia Zion kuomah hung hril a,lâng tinah inremna thu insampui a,Chanchin lawmum hung intlun a,Sandamna thu puongtuhai chu,An pheikhài a va mawi ngei!
{52:8} I râlvêngtuhai rì chu ngai rawh,Hlimin an khêk ruol a ni chu!Zion-a LALPA hung kìr chu,Mit ngeia an hmu leiin.
{52:9} Jerusalem tlu rama chênghai,Hlim zâi vawrin khêk suok ro,LALPAN a mihai thlamuongin,Jerusalem a'n tlan ta si a.
{52:10} LALPAN hnam tin mithmuah,A bân thienghlim a phar suok a,Ei Pathien sandamna chu,Kawlkila umhai chen khomin,An la hmu ding a ni si a.
{52:11} Suok ta ro, suok ta ro khai!Chu taka inthok chun suok ro.Thil thieng lo hrim tawk naw ro!LALPA bùr le bèl chawituhai,Thienghlim takin hung suok ro.
{52:12} Hmawsarumin suok naw ro,Râltlân angin suok bok naw ro;LALPAN in hma thuoi a ta,Israelhai Pathien ngei chu,In hnung dâltu ni bok a tih.LALPA siehlaw tuorna le ropuina
{52:13} En ta u, ka siehlaw chun,Var takin hung thawng a ta,Dom sâng le hlàng kai nîng a ta,Chawimawiin ngaisâng an tih.
{52:14} Tam tak makti ang hrimin,Hmêl pangngai put lo khopaA hmêl an sukhempêk a na,Mihriem ruongàm ang lo khopa,A pienhmang an sukhem a nih.
{52:15} Hnam tinin mak tîng an ta,Ama hmuin lalhai chun,An hmùr inchîp hmak an tih.An la hmu ngai lo hmung an ta,An la hriet ngai lo hre bok an ta,Hung hre thiem thei tàng an tih.
{53:1} Kan thu hril hi tuin am awi a ta? LALPA kut hung inlang hi,Tuin am hre thiem an ta?
{53:2} A hmaa chun thing tuoi inno,Hnuoi chàra zung thlâk angin,Ama chu a hung pieng a.Ama chu hang ditzawng dingin,Pienhmang mawina a nei naw a,A hmêl inlang dàn hrima khom,Hang lungdumna ding a um nawh.
{53:3} Mihan hmusitin an hnawl a,Mi lungngai, natna hre mi a nih.Mihan an hmuin hmâi an hup a,An endong a, ei ngaisâng nawh.
{53:4} Ama chun ei natna mi tuorpêkin,Ei lungngainahai a mi phurpêk.Sienkhom Pathien kut a tuor leia,Vuok thitling le suknata um,Niin ei ngaipèk lem hlauh si.
{53:5} Ei bawsietnahai leiin,Ama chun hliem a tuor a,Ei khawlonahai leiin,Vuok thitlinginx a um a;Thlamuonga ei umna dingin,Hremna a chungah a tla a,An vuokna hliemhai lei chun,Sukdamin ei lo um tah.
{53:6} Ei rêng hin beram angin,Mani lampui seng hrawin,Ei invàk hmang zo ta a;Ei khawlona po po chu,LALPAN a'n phurtir a nih.
{53:7} Soisakin an intuortir a,Sienkhom a don lèt ve nawh.That ding beramte angin,Ama chu an thuoi vèl a,Beram hmul vawtu hmaa,Beram a to zing angin,Ama khomin bàu a ka nawh.
{53:8} Mana a chungthu rêlin,Ama chu an thuoi hmang a,A thlàhai chanchin tu'n am,An hung hril ta ding a na?Mihring rama inthokin,A hringna an làkpèk a,Ka mihai bawsietna leiin,Thatin a lo um ta si.
{53:9} Tharum insuo ngai lo leKhêl hril ngai lo ni sien khom,Mi suol angin an vûi a,Mi hausa thlânah a zâl.
{53:10} Sienkhom LALPA thu leia,Vuok thitling chu tuor a nih;Ama chu suol inthawinan,Lo inhlàn tah sienla khom,A chi thlahai la hmung a ta,A dam kum suksei a ta,A kutah LALPA tum chu,Sukhlawtlingin um a tih.
{53:11} A tuor inrim rà a hmu pha,Hringna var la hmùng a ta,A lung chu awi tàng a tih.Ka siehlaw mi fel hrietna chun,Mi tam tak thiem inchangtir a ta,An suolhai phurpêk a tih.
{53:12} Chuleiin, ka siehlaw chun,Thi hiela hringna bun thla a,Bawsetu lai tiema a um leiin,Mi lienhai lai tiem vêng ka ta,Mi tam tak kuomah râllâk,Ama chun sem tâng a tih;Mi tam tak suolhai phurtu,Bawsetuhai hrilpuitu a ni si.
{54:1} "Aw nang ching, nau nei ngai lo,Hlim takin hla sak rawh;Nang, nau hase tuor ngai lo nu,lim takin zâi hlâ rem rawh.Pasal nei nû nêk daiin,Rausan nu chun nau a hau lem"Tiin LALPA chun a hril.
{54:2} I puon in hmun chu zauh la,I puon in chu zâr lien la,A keina hruihai suksei la,A thlungphun vaw nghet sauh rawh.
{54:3} Chang tieng le voi tieng pangah,Hung indar zau pei i ta;I thlàhaiin hnam danghai,La hung hnot suok pei an ta,An khaw rausan hnunga hai,Umhmun la khuor nawk an tih.
{54:4} "Ti naw, muolpho naw ti nih, Hmingsiet inlâu hrim hrim naw,Hmâimawkin um naw ti nih.I tleirawl lai muolphona kha,Theinghilin um tàng a ta,I hmeithai hmaimawkna khom,Hre zing ta naw bok i tih.
{54:5} I pasal chu nangma Siemtu,A hming chu Iengkim LALPA,I Tlantu chu Israel Mi Thienghlim,Khawvel po po Pathien a nih.
{54:6} Tleirawlte laia pasal nei,Sienkhom hnawl le màka um,Lungril beidong taka khawsa,A pasalin a ko nawk ang elin,Pathienin ko nawk a ti che.
{54:7} "Sawtnawte ka mâksan che a,Sienkhom lungsietna inthûk takin,Ka ko nawk ding che a nih.
{54:8} Ka lungsen phulin sawtnawte,I lakah ka hmêl ka thup a,Sienkhom kumkhaw ngilneinain,Ka lunginsiet ding che a nih"Tiin LALPA, i Tlantu'n a hril.
{54:9} "Tuiin hnuoi chìm pil ta lo dingaNova kuoma ka'n khàm ang khan,I chungah ka lung sen ta naw ni a,Zilhàu ta bok naw ning cheng,Tiin thu ka'n khàm a nih.
{54:10} Tlânghai inhnîng dur durin,Muolhai son hmang ni sien khom,Ka ngilneina chu i lakah,La hmang ta ngai nawng ka ta,Ka remna thuthlunghai kha,Sonin um ngai dèr naw nih"Hmangaitu LALPAN a tih.
{54:11} "Aw, nang khawpui rimsi,Tui fawn vor anga vor lèng,Muongna hmu ngai lo, khawpui,Indin thar nawk ka ti che.Lung tha chîin rem ka ti che a,A kil thutah safir lung,
{54:12} I vèngbùkah rubi lung,Kotkhàrah lung chang tle chi,Bangah lung tha ngot hmang ka tih.
{54:13} In nauhai LALPAN zirtir a ta,Nasa takin thlamuong an tih.
{54:14} Felnain suknghet ka ti che a,Neksawrtu leh inhlat in ta,Ti ding hrim nei naw ti nih.Titum la hmangpêk ka ti che a,I kawl hnaiah hung naw nih.
{54:15} Bei ding chea hung inthok chu,Ka thua hung ni naw ni a,A beitu taphothai chê chu,I hmaah tlawm vong an tih.
{54:16} Ngai ta, thîrsû chu ka siem a na,Pûmah meihol zâp lingin,Indona hriemhrei a ser a.Hriemhrei suksetu ding khom,Keima siem tawl tho an nih.
{54:17} Nangma beina dinga ser,Hriemhrei chu tangkâi naw nih;Nangma hêktuhai po po khom,Thiem naw inchangtir ka tih.Chu chu LALPA siehlawhai chan a na,Hnèna petu chu kei ka nih,"Tiin LALPA chun a hril.
{55:1} Dangchâr taphot hung unla,Tui hi hung dawn ro; Poisa nei nawhai khomin,A thlawnin bu hung fa ro!Uoiin le bawngnene hai,A thlawnin hung la tawl ro.
{55:2} Bua ring thei ni si loah,Ieng leiin am sum in sèng ding?Khop le tlaina ni si loah,Ieng leiin am thâ in sèng ding?Ka thu hi ngun takin ngai ro:Thil tha chu fain dawn ro,Thil hâng inhnik in tlân chun,In thlarau khom lawm a tih.
{55:3} "Ngâithlain ka kuomah hung ro,Ngâithla ro, in hring theina di'n.Davida kuoma hmangaina thu,Ka lo tiem tlat tah angin,Nangni leh kumkhaw thuthlung,Ka thlungpui ding cheu a nih.
{55:4} En tu, ama chu hnam tin lai,Hrepuituah ka ruot a,Thuoitu le hotuah khom.
{55:5} In hriet ngai lo hnamhai khom,In nuom nuomin ko in ta,A hre nawtuhai cheu khom,Inhmaw takin hung an tih,LALPA in Pathien ngei el,Israelhai Mi Thienghlim chun,A chawimawi cheu lei a nih.
{55:6} Hmu theia a la um lai hin,LALPA chu zong unla,A la hnai lai hin ko ro.
{55:7} Mi riloin a nun dân bànsan sien,Mi suolin suol ngàituo bânsan raw se.LALPA kuom tieng kîr nawk sienla,Ama chun lo lunginsiet a ta,A thlawnin lo ngàidam a tih.
{55:8} LALPA chun hieng hin a tih:"Ka ngàituo i ngàituo an nawh,Ka lampui i lampui an nawh.
{55:9} Vàn khi hi hnuoi nêk daia,Insâng lem a ni angin,Nangma lampui nêk daiin,Ka lampui a'n sàng lem a,I ngàituona nêkin daiin,Ka ngàituona a'n sàng lem.
{55:10} "Vàn a'nthokin ruo le vûr,Hnuoiah a hung tla hlak a,Leihnuoi chawm le sukhnawng a,Thil intotir le inthangtir a,Lo neitu ta dingin thlai chi,A fatu ta dingin bu le bâlA hung insuotir hma chun,Vàn tieng a kîr nawk ngai nawh.
{55:11} Ka bàua thu suokhai khom,Ka dit dàn anga hlen suoka,Ka tum le tir san ang chu,Sukhlawtling a ni hmâ chun.A thlawnin a kîr ngai nawh.
{55:12} "Hlim tak le thlamuong takin,An thuoi suok ding cheu a nih;In hmaa muol le tlânghai,Hlim zâi vawrin khêk an ta,Lêntu thing tinhai khomin,Hlim takin kut ben an tih.
{55:13} Hlingin a bawm rama chun,Fâr thing hung to tàng a ta,Buorin a bawm rama chun,Inhmûi to lem tâng a tih.Chu chu LALPA thil thawhai,Kumkhuoa hrietna dingaInchikna ni tâng a ta,Phùr thlûk ni ta ngai naw nih.
{56:1} LALPA chun hieng hin a tih:"Indikna kengkaw unla,Indik takin ro rêl hlak ro;Ka san suok vak ding cheu a na,Ka felzie hung inlang vak a tih.
{56:2} Indikna kengkaw tlata,Kei mi pom nghet tlat hlaktu,Ka chawlni vong thienghlimtu,Suol thaw laka kut keitu chu,Chuong ang mi chu a hamtha.
{56:3} LALPA cheltu ram dang miin,"LALPAN a mihai lakahKei chu mi en hrang a tih"Ti ngai hrim hrim naw raw se.Mi tilre khomin inthlahrungin,"Kei chu thing tawl ang ka nih"Ti ngai hrim hrim naw raw se.
{56:4} Mi tilrehai chungthuah,LALPA chun hieng hin a hril:"Ka chawlnihai insertu,Ka lawmzawng thaw thlang hlaktu,Ka thuthlung vong nghettu chu-
{56:5} Ka tempul le kul bang sûnga,Ka naunu le naupahai nêkin,Hming tha lem chu pêng ka ta,Kumkhuon a hming bo naw nih.
{56:6} "Ram dang mi, LALPA cheltu,A rong bawl dinga inpe,LALPA hming chu hmangaia,Ama chawibiek hlaktuhai,A chawlni bawse loaInser thienghlim hlaktuhai,Ka thuthlung vongtuhai chu-
{56:7} Ka tlâng thienghlimah thuoiin,Ka tongtaina ina chun,Anni chu sukhlim ka ta,Pumraw thilhlân le inthawina,Ka maichâma an inhlàn chu,Keiman lo pompêk ka tih;Ka in chu hnam tin ta dinga,Tongtaina in la tîng an tih."
{56:8} Israel sâltànghai thuoi khawmtu,LALPA ka Pathien chun, "Ka thuoi khawm tahai bàkah,A dang khom hung thuoi ka tih"Tiin a hril bok a nih.Israel thuoituhai a dem
{56:9} Ram sa po pohai hung ro,Ram hnuoia sa tinrênghai,Anni fa dingin hung ro.
{56:10} Israel vêngtuhai chu,Mitdel le ieng khom hre lo,Rawl nei lo ui ang an na,Tu khom an inbauh thei nawh.Zàl puma thil suongtuo hi,An inhoi tizawng a na,In bur bur hi an thlàkhlà.
{56:11} Ui hnukrawl, tâm zing angin,Khop tik hrim an nei naw a,Berampu an ni dea chu,A sie a tha an thlei thei nawh.Mani hlawkna tieng hnota,Mani lam hrawtu an nih.
{56:12} "Hung ro, uoiin lam ka ta,Dit tawkin dawn ei tiu khai;Zînga lem chu voisun nêk hin,Inhoi dai lem hman a tih"Tiin an inko tuo a..
{57:1} Mi indik chu a thiin,Ngaituo zui hrim an um nawh;Pathien ngaisaktuhai khom,Làk hmanga an um lai khan,Thil tha naw tuok lo dinga,Làk hmang an nih ti hrim hrim,Tu khomin an hriet phàk nawh.
{57:2} Ngîl taka kal chawitu chu,Thlamuongnaah an lût a,Hadam takin an chawl hlak.
{57:3} Nangni dawithiemnu nauhai,Uire le nawchizor thlahai,Hi taka hin hung hnai tawl ro.
{57:4} Tu am a na in nuisaw?Tu am hmêl insiet khum a,Tu am a na lei in thlàk khum?Hel hmang nauhai in ni naw maw,Mi khêlhlip ruol thlahai chu?
{57:5} Saisuo bilah zâuthau takin,A buk tin hnuoiah in che a;Ruom inthûk, rawl ko hnuoiah,In nauhai in inhlàn a.
{57:6} Ruoma lung màm taphot chu,In pathien lema ngaiin, In chanpuol bîkah in ruot a,In chanpuol khom a ni hrim.A chungah uoiin burin,Bu le bâl thilhlânhai chu,In inhlàn hlak a ni kha.Hieng ang thil po po lei hin,Ka lung a awi ding a ni?
{57:7} Hmun sâng le tlâng sâng tinah,In zàlkhum ding in rem a,Chutaka chun inthawi dingin,In hang fe hlak a ni kha.
{57:8} In kot bul le in sûngah,Pathien lemhai in sie a,Keima mi theinghil daiin,In khumpha chu in hawk a,Khum laizawlah in kai a,In inkei phar hlak a ni khah.In zàlpui châk deuhai chu,Thu in intiempui hlak a,An saruokna in enhlà hlak.
{57:9} In pathien Molek kuomah,Oliv hriek leh in fe a,Rimtui in innâl teuh bok a.In palaihai chu hla takah,Biek ding zongin in tir a,Seol chena inthûkin,In infetir hlak a ni kha.
{57:10} Biek ding in zongna lamah,In insuksawl dèr hlak a,Sienkhom, "Beisei a bo ie!"In ti nuom chuong ngai si nawh.Beisei ding thar in hmu pei a,In chàu tlep naw mei mei a nih.
{57:11} Ka kuomah thukhêl hril a,Hriet khom mi hre ta lo a,Mi ngàituo zui lo khopa,In pangzat le in ti chu,Tu hi'm a ni rêng rèng a?Ka to sawt taluo leia,In mi ti ta naw a ni?
{57:12} Dika in hriet le thilthawhai chu,Ka hung puong lang ding a na,Sawtpuina nei naw ti niu.
{57:13} Thangpuitu ding in ko pha,In milem làk khawmhai hin,Hung thangpui cheu raw se chu!Thliin la hmang vong a ta,Thuokin mût lêng vong a tih.Keima mi bèltu ruok chun,Ram hi hung rochung a ta,Tlâng thienghlim hi hluong a tih.Lungngàihai thlamuongna
{57:14} "Sung pawng ro, sung ruol lo,An lam hraw ding buotsai ro;Ka mihai inpalna thei po po,A rêngin inthiel fai ro"Tiin ama chun la hril a tih.
{57:15} Hmunsânga chêng, chatuona hring,Mi Thienghlim chun hieng hin a tih:"Hmun chunghnungtakah chêngin,Hmun thienghlimah um lang khom,Thuhnuoirol le insîrhai kuomah,An thlarau chawisâng ding leInsîrhai lungril kei har dingin,An kuomah ka um zing hlak.
{57:16} Suolah intum zing naw ning,Ka lung sen zing bok naw nih.A sen zing chun bohmang an tih,Thuoka ka'n din an ni si a.
{57:17} An suol le du-àm leiin,An chungah ka lungsen a,Anni chu ka hrem tawl a,Ka hmêl ka thuppêk dai a,Anni hlakin an nuom zawng,Lampui chu an hraw pei a.
{57:18} An um dàn ka hmu vong a,Sienkhom sukdam nawk ka tih.Thuoi ka ta, an ngîrhmun khom,Hadamin siem nawk ka tih.
{57:19} Israel rama lusun po po bàuah,Inpàkna thu sieng ka ta,Ram hla le hnaihai kuomah,Inremna inlèngtir ka ta,An rêngin sukdam ka tih"Tiin LALPA chun a hril.
{57:20} "Sehnok le chir vor suok hlak,Tuipui insok zing ang hin,Mi rilohai chu um an ta,Muongna hrim hmu naw nihai"Tiin ka Pathienin a hril.
{57:21} (A um nawh)
{58:1} "Inring takin khêk unla,In rawl ren hrim hrim naw ro.Tawtawrawt ri ang elin,Inring takin khêk suok ro.An bawsiet le helna chu,Ka mihai kuoma chun hril la,Jakob sûngkuohai kuomah,An suolnahai chu hril rawh.
{58:2} An Pathien thupêkhai chu,Zamsan naw ni awm takin,Ka lampuihai hre châk a,Thil indik thaw nuom angin,Ni tin tin an mi zong a;Pathien hung hnai châk angin,Rorêlna fel an mi hnih.
{58:3} 'Nangin i mi hmu si naw chun,Ieng leiin am bu ka nghei ding?I mi hriet fûk si naw chun,Ieng leiin am ka'n sukrimsi ding?'Tiin in hril hlak a ni kha.Bu in nghei ve chàng hlak chun,Nuom ang angin in che a,Sinthawtu in sorhai hlak,In nêksawr a rè chuong nawh.
{58:4} In bu nghei ve nihai chu,Inhal insuolin a tawp a,Kuttum in inthlàk khum a,Tuta in bu nghei dàn hi,Chung tieng hriet tlàk a ni nawh.
{58:5} Insukrimsik nia ngaiin,Thli mût kùr luong ang elin,In lu in kei kûn tawl a.Saiip sila zâl thlep a,Vut laia in inbuol hi,Bu nghei dàn ding chu a ni?LALPA a lawm in ring maw?
{58:6} Bu nghei dàn dinga ka dit chu,Indik lo taka hrènhai,An hrêngthir sùtthlakpêk dâm,An ringkol hrui sùtpêk dâm,Nêksawrhai chu insuo a,An ringkol suktliekpêk dâm,
{58:7} Retheihai fâk ding sem dâm,Vâkvaihai ina thuoi dâm,Saruokhai silfên pèk dâm,Laichinhai nghatsan lo dâm,Ka dit dàn chu a ni lem.
{58:8} Chu phâ zet chun in var chu,Zîngkhuo angin var a ta,In natna dam nghal a ta,Mi Dik chun in hma thuoiin, LALPA ropuina chun somin,In hnung dàltuah thang a tih.
{58:9} Chu huna chun ko in ta,LALPAN hung don a ti cheu. Thangpui dinga in ko pha,'Hi taka hin ka um ie'Tiin don nghàl a ti cheu. "Nêksawrtu ringkol thè thla a,Mi khîksaw chîng mihai leHrilsetuhai in thè thlàk phâ,
{58:10} Phingtâmhai chu ngàisak a,Nêksawrhai in suktlai pha chun,In var chu inthim mup lai,Hung varin êng suok a ta,In zàn chu sùnchang angin,Hung var phût lem tàng a tih.
{58:11} LALPAN thuoi a ti cheu a,Ni intèng le ram tawlah,In mamaw phuhrûk a ta,In rurèlhai sukhrât a ta,Tui chawm zing huon ang el leTuihnàr kang lo ang nîng in tih.
{58:12} Khaw ram hnunghai bawl thâng in ta,A lungphûmhai rem sâng in ta,'Bang tlu hnung tungdingtuhai,Umna ding le kotthlêr siemthatuhai'Ti hming la hung put in tih.Sabat inser lawmman
{58:13} "Ka Chawlni bawse lo ding leNuom thawnaa hmang lo dinga,In kèhai in vêng tlat chun,Ka Chawlni chu lawmum ti a,LALPA ni thienghlim chu inzà a,Nuom thawnaa hmang lo a,Titinaa in hmang naw chun,
{58:14} LALPA-a chun lawm in ta,Hmun sângah sieng ka ti cheu a,In pu Jakob ka rochung thilhaiin,Ka hrâi tlai ding cheu a nih"Tiin LALPA bàuin a hril.Suol, puongna le tlanna
{59:1} Sansuokna din LALPA kutchu,A tawi taluo teu naw a,A nâ khom a sêt bok nawh.
{59:2} Sienkhom in khawlonain,LALPA leh a kei thè cheu a,Insuolnain a hmêl chu,Hmu thei loin a hlie a,A rawl khom in hriet thei nawh.
{59:3} In kutah thisen a kai a,In kut parhai po po khom,Khawlonain a sukporche a;In hmûrin khêl a hril a,In leiin rîtlona a sâk suok.
{59:4} Thudik zong in um naw a,In chungthu khom indik takin,Tu khomin in hril ngai bok nawh.Thu hmang loin in insèl a,Thukhêl ngot in hril tuo a,Buoina chu nauin in von a,Khawhlona in hring suok a.
{59:5} Rûlngân tui in op keu a,Aiumrîl puon in khawng a,An tui fatuhai chu an thi a,A koia chun rûl dang an pieng a.
{59:6} Aiumrîl puon chu puon dingaHmang tlâk hrim a ni naw a,An puon khawng chu silfêna,Inbel thei chi a ni nawh.yAn thilthawhai hrim hrim chu,Khawhlona thil vong a na,Rawng takin kut an thlàk hlak.
{59:7} Suol dingin an ngal a hrât a,Poi tawk lo thisen insuo chu,An kut inrangna zawng a nih.Thil suol ngot an ngàituo a,Ràuna le sietnahaiin,An lam tin chu a sip a.
{59:8} Thlamuongna lam an hriet naw a,An lam hraw taphota chun,Indikna a um ngai nawh.A kawitan ngot an zong a,Anni le fe tu el khomin,Thlamuongna an hmu ngai nawh.
{59:9} Rorêlna indik chu kan hlat a,Felnain a mi tlung phàk nawh;Var chu zongin kan nghàk a, Sienkhom thimnan a mi chìm a,Êng zongin kan inmai a,Thim sà mup vong a ni si.
{59:10} Mitdel anga bang chel bâtin,Kan inmai kan inmai hlak a,Mit bo mihriem ang kan nih.Thimbut angin sùnchanga khom,Kan insui khut khut hlak a.Mi hrâthai le tekhì ding chun,Mithi ruong ang chauh kan nih.
{59:11} Savom angin kan inhùk a,Vathû angin kan inkùrakuka a.Rorêlna indik kan nghàk a,Sienkhom a um dèr si naw a,Sansuoktu ding kan nghàk a,Sienkhom a hla hlê bok si.
{59:12} Kan bawsietna a tam a,I mithmuah a'n tieng hnûr a,Kan suolnahan an mi hèk a,Kan bawsietnahai hlak chun,An mi chêngchil zing bok si.
{59:13} Kan khawhlonahai kan hriet:Inphatsan le helsanin,LALPA chu kan hnung nghat a,Nêksawr ding le hel dingaInfui portu kan ni a,Kan lungrila kan pài rùk,Khêl thu ngot kan sàk suok hlak.
{59:14} Rorêltu tha kan hnot hmang a,Felna chu hla takah a ngîr a,Thutak chu kotthlêrah a tlu a,Indikna a lût thei ta nawh.
{59:15} A nih, thutak an leng ta naw a,Thil tha lo hnawltuhai chu,Sâ anga pêlin an um pei.Chuong chu LALPAN a hmu zing a,Indikna a bo tah lei chun,A lung a awi thei ta nawh.
{59:16} Mi indik a hmu dèr nawh,Hrilpuitu khom an um nawh.Mak a ti èm êm leiin,Ama bân thâ ngei hmangin,Sandamna a siempèk a,Ama felnan a hum a.
{59:17} Felna awmphaw chu hâkin,Sandamna lukhum khumin,Phuba lâkna silfèn inbelin,Thahnemngaina korfuol chun,Ama chu a'n zem khum a.
{59:18} An thilthaw dungzui peiin,Ama chun thungrul a ta,Hmêlma chungah a lungsenna,Dotu chungah a thungrulna,Ama chun intlâktir a ta,Thlierkârhai khom thungrul a tih.
{59:19} Khawthlang tienga chênghaiin,LALPA hming tì tâng an ta,Khawsak tienga chênghaiin,A ropuina inzà tâng an tih.LALPA thuoka a mùt luong,Tui lien insâng hung angin,A hung inthok ding a ni si a.
{59:20} ​Zion tlânga Jakob thlàhai,Màni suol simhai kuoma chun,Tlantu a hung ding a ni si a"Tiin LALPA chun a puong.
{59:21} LALPA chun hieng hin a hril a, "Hi hi anni le keima inkâra ka thuthlung chu a nih: Nangmaa um ka Thlarau le i bàua ka sie ka thuhai hin, tuta inthok le chatuon chenin, i bàu suoksan ta naw ni a, i thlàhai bàu khom suoksan ta naw ni a, i thlàhai thlàhai pei bàu khom tuta inthoka kumkhuoin suoksan ngai naw nih" tiin.
{60:1} "Tho la, i êng insuo rawh,I var chu a hung tlung ta a,LALPA ropuina i chungah,A hung suok tah a ni hi.
{60:2} En ta, thimin hnuoi a'n khum a,Thim sain mipui a tuom a,Nisienlakhom, i chungah,LALPA êng a hung suok a,A ropuinan a'n khum che.
{60:3} Hnamha'n i êng pan an ta,I hung var suokna tieng chu,Lalhai khomin pan an tih.
{60:4} "Ngha vêlin hang thlîr vêl la,An rênga inhûi khawmin,I kuom tieng an hung pan ie.Ram hla taka inthokin,I naupahai an hung a,I naunuhai an hung thuoi.
{60:5} Chu huna chun i hmêl chu,Hlimin hung êng suok a ta,Um ngaina hre lo khopin,Hlimnain sip tâng i tih.Tuifinrieta sumdawnghaiin,Hausakna hung phur an ta,Hnam tinhai hausakna chu,I kuomah hung lût a tih.
{60:6} "I ramah sanghawngsei ruol,Midian le Efaa inthoka,Sanghawngsei tuoihai le chun,Hmun tinah tla khawm an ta,Seba rama inthokin,Rangkachak le rimtui phurin,Hung pan duol duol an ti che a,LALPA inpàkna thu puong an tih.
{60:7} Kedarhai ran ruol po po khom,I kuomah hung thuoi an ta,Nebaiothz beramchalhai khom,Ka maichàma inthawina dingin, Pumraw thilhlânah hmang i ta,Chuonghai chu pom nîng an ta,Ka tempul chawimawi ka tih.
{60:8} "Sûm anga intawl duol duol,Mani buzawl seng pana,Vathu ruol anga vuong saw,Tuhai am an ni ta le?
{60:9} Thlierkâr hla taka inthoka,Israel thlahai hung phurtu,Tarsis long ruol an ni saw!Israelhai Mi Thienghlim,LALPA in Pathien ropuina di'n,An rangkachak le tangkaruo leh,An hung phur tawl a ni saw.Ama chun ropui takin,A'n thuom mawi cheu a ni hih.
{60:10} "In kul bang chim tahai chu,Ram danghan rem nawk an ta,An lalhan in rong bawl an tih.Lungsenin ka vuok cheua chu,Ditsakin lunginsiet tàng ka ti cheu.
{60:11} In kul kotkhàrhai sùn le zànin,Khàr loin inhong tâng a ta,Hnam tin lalhan an rosumhai,Hung tol lût zut zut an ta,An lalhan hung zui lût an tih.
{60:12} Tu khom i rong bawl nuom lo,Ram le hnamhai hrim hrim chuSein bohmang letdèr an tih.
{60:13} Lebanon tlâng sukropuitu,Fâr thing chi hrang hranghai chu,Ka hmun thienghlim cheimawina di'n,Hung tol thla hum hum an ta,Ka ke nghatna hmun ngei chu,Ka sukropui ding a ni si.
{60:14} Nêksawrtu che thlàhai chu,In hmaah hung bokkhup an ta,A hmusittu che po po khom,I ke bulah bokkhup an ta,'Israel Mi Thienghlim Zion,LALPA Khawpui' tîng an ti che.
{60:15} "Rausan le theida changin,Tû sir hlaw naw ni la khom,Kumkhuoa khawpui suongum,Suon tin lawmah siem ka ti che.
{60:16} Hnam tin nenetui tlàn i ta,Lalhai nenetui dawn i tih.Chu hun a hung tlung pha chun,Kei LALPA hi, i Sandamtu,Tlantu le Jakob Mi Thienghlim chu,Ka nizie hung hre tâng i tih.
{60:17} Dâr aiah rangkachak pein,Thîr aiah tangkaruo pein,Thing aiah dâr thîr pe lemin,Lung aiah thîr pêng ka ti che.Thlamuongna chu inlal a ta,Felna chun ro rêl tâng a tih.
{60:18} Inpawngnêkna rì hrim hrim,A ramah hriet ni ta naw nih.Ràuna le sietna ri hrim hrim,A ramah hriet ni bok naw nih.In kul hming chu 'Sandamna'Kotkhâr hming chu 'Inpâkna'Tiin ko ta lem in tih.
{60:19} Sùna nangma èntu dingin,Ni khi hmang ta nawng i ta,Thla var ngai ta nawng i ta,LALPA chu kumkhawtluonga,I var hung ni tâng a ta,Pathien chu kumkhawtluonga,I ropuina nîng a tih.
{60:20} I nisa chu tla ta naw nih,I thlà mang ta bok naw nih.LALPA chu kumkhawtluonga,I var hung ni tàng a ta,I lungngaina nihai chu,Kumkhuoin tawp tâng a tih.
{60:21} Chu pha chun i mihai chu,Mi fel ni vong tàng an ta,A ram chu kumkhawtluongin,An hluo song ta ding a nih.Ka mawina târ lang dinga,A zung inder ka phun an na,Ka kutsuok lieu lieu an nih.
{60:22} In laia chîn tak khom hi,A sângin la pung a ta,In laia hnam chîn tak khom,Hnam ropui la nîng a tih.Kei hi LALPA chu ka na,Hienghai hi a hun takah,Inrang takin hlen ka tih" tiin.
{61:1} LALPA Pathien thlarau chu,Ka chunga hin a um a,LALPAN hriek a mi nâl a,Riengvaihai kuoma chanchin tha,Hril dingin a mi tir a nih:Lungril koihai thawi dam ding dâm,Saltànghai suok thu hril ding dâm,Thima intânghai insuo ding thu dâm,
{61:2} LALPA lungawi kum thu puonga,Pathien phuba lâk ding thu hril a,Lusûnhai thlamuong ding dâm,
{61:3} Zion-a pûrdohai chu hnèm a,Vut nêka pàr thi inhlìtir lem a,Sûnna nêka hlimna hriek nàl a,Ngui muchukna thlarau nêka,Inpâkna silfên pe lem dingin.LALPAN ama chawimawina dinga,Felna saisaw thing a phun an nih, Ti thu hriltu ding ka nih.
{61:4} Hmun hlui tlu ram tahai chu,A tharin rem nawk an ta,mun rausan ta hnunghai chu,Hung indin thar nawk an ta,Thang tam lo tlu se ta hnung,Khuohai chu bawl thar an tih.
{61:5} In ran ruol vêngtuhai chu,Ram dang mi ni tâng an ta,In leilet le grèp huona hai,Ram dang mi sor tâng in tih.
{61:6} Nangni chu 'LALPA thiempu,'Tia ko ni tâng in ta, 'Ei Pathien rongbawltuhai'Tia ko ni bok in tih.Hnam danghai nei tlàn in ta,An nei chu uongpui in tih.
{61:7} An muolpho aiah chan let hni,Ka miha'n chang tâng an ta, An inzak aiah hlim takin,An chanvo rochung an ta,An ram lèt hnih hluong an ta,Kumkhuoin hlim tâng an tih.
{61:8} Kei hi LALPA chu ka na,Rorêlna fel ka ngaina a,Inrok le khawlonahai,Ka theida èm êm a nih.Anni chu ringum takin,An lawmman ding pêng ka ta,Chatuon thuthlung thlungpui ka tih.
{61:9} An thlàhai chu hnam tin lai,Mi hriet lâr hung nîng an ta,An thla sawng peihai khom chu,Mi hriet hung hlaw pei an tih.Anni hmutu taphot haiin,'LALPA malsawmhai an nih'Tiin hung namnghet an tih.
{61:10} LALPA-ah ka lawm hle a,Pathienah ka thlarau a hlim.Moneituin thiempu anga,Chêng lûra lû a kawm ang le,Moin thuom mawi a'n bel angin,Sandamna silfên mi'n belin,Felna korfuol a mi'n hâktir.
{61:11} Leilungin thil intotir a,Huonah thlai a'n thanglien ang hin,LALPA ei Pathien ngei chun,Felna le inpâknahai chu,Hnam tin lai intotir a tih.
{62:1} A felna zîngkhuo anga var a,A sandamna chu meiser anga,A hung var suok hmakhat chun,Zion leiin to nawng ka ta,Jerusalem leiin to naw ning.
{62:2} Hnam tinin i felzie hmûng an ta,Lalhan i ropuizie hmûng an tih.LALPA ngeiin i hming thar ding,A la sakpèk ding chè a nih.
{62:3} LALPA ta din lallukhum mawi,Pathien ropuina lukhum nîng i tih.
{62:4} 'Màk hnung' ti ta naw ni hai a,'Ràusan ram' ti ta bok naw ni hai.'Ditlai' tiin ko tâng an ti che a,I ram khom 'Pomlai' ti tàng an tih. I chungah LALPA lawm a ta,I ram chu neiin hluo tâng i tih.
{62:5} Tlangvàlin nunghak a nei angin,I nauhaiin hluong an ti che a,Moneituin mo a lawm angin,I chungah i Pathien lawm tâng a tih.
{62:6} Aw Jerusalem, i kul chungah,Râlvêngtuhai chu ka sie a,Sùn le zàn ieng lai khomin,An rì chu rè ngai naw nih.Nangni LALPA kotuhai,Chawl loin ko zing hlak ro,
{62:7} Jerusalem hung tungding a,Hnam tin inpâk tlàk dinga,A hung siem nghet hma khat chun,A thutiem kha hre zing dingin,Chawl loin LALPA chu ko ro.
{62:8} A chang tieng bân tha hràtin,LALPA chun thu a'n khàm a:"Ienglai khomin in buhai chu,Hmêlma fâk di'n pe ta naw ning,Hnam dangin in uoin tharsuok,Dawn zopêk ta naw ni cheu.
{62:9} Bu sîktuhan an bu fa tâng an ta,LALPA chu inpâk an tih;Grêp rà lotuhai khomin,Ka in thienghlim tuolzawlah,An uoiin dawn tâng an tih" tiin.
{62:10} Fe suok ro, fe suok ro,Ka mihai ta di'n lam siem ro;Sung pawng ro, lamlien siem ro,Lunghai inthiel fai unla,Hnam puonzâr chu khâi kâng ro.
{62:11} LALPAN hnuoi kil tawp chenin,Hi thu hi a puong dar a:"Zion naunu kuoma chun,'En ta, i Sandamtu a hung!A san suokhai a hung thuoi a,A'n tlàn suokhai a hung som.
{62:12} Anni chu 'Mi thienghlimhai,LALPA tlanhai' tîng an tih.Nang khom,'Khawpui Ditum,Hnawl lo khawpui' tîng an ti che.
{63:1} Edom rama inthoka hung,Bozra khuoa inthoka mi,Thuom sen hâk saw tu am a na?Lal thuom mawi tak inbel a,Hrât taka hung saw tu'm a na?"Keima, indik taka thu hril hlak,Ropui taka sandamtu ka nih."
{63:2} Iengti leia i thuom khom chu,Grêp sawrna khura thokhai anga,A sen hneng hnuong am a na?
{63:3} "Keima chauin hnam danghai chu,Grêp rà angin ka sir sawr a,Keima chauin ka chìl tawl a,Tu khomin an mi thangpui nawh.Lungsenin ka sir sop a,Lung chokin ka chìl rak a,An thisenin a mi chik khum a,Ka thuomah a kai a nih.
{63:4} Phubâ ka làk ni ding chu,Ka lungrilah a um tlat a,Ka mihai intlanna dinga,Ka kum ruot a tlung ta si.
{63:5} Thangpuitu an nei am tiin,Ka hei ngha vêl ruoia chu,Mi tu khom an hung si nawh.Santu an nei hlol naw el chu,Mak khom ka ti èm êm a.Chuleiin ka bânin sandamna chu,Keima ngeiin ka hlen suok a,Ka lung chokin a mi sukthatho a.
{63:6} Ka lungsen chokin hnamhai chu,Sukruiin ka sir sop neng a,Hnuoiah an thisen ka bun thlâk a."
{63:7} LALPA ngilneizie hril ka tih;Ka ta dinga a thilthawhai dâm,A lungsietna le ngilneina zâra,Israel sûngkuo ta dinga thil tha,A thawpêk zozaihai dâm leiin,Ama inpâkin hla sak ka tih.
{63:8} LALPAN, "Ka mihai ngei an na,Mi hlèmtu nau an ni nawh" a ta,Anni sandamtuah a thang a,
{63:9} An lungzingna a lungzingpui a,An beidong ni po poah,A vàntirkohai chu hmangin,Anni chu a san suok a,A hmangaina le zàngainain,Anni chu a'n tlan suok a,Tiena tlânga inthok ta khan,Pom kângin a puok tawl hlak.
{63:10} Sienkhom a lakah an hel a,A Thlarau Thienghlim an suknuor a.Chu lei chun a lungril thlâkin,An hmêlmaah a thang a,Anni chu a do lèt tah a nih.
{63:11} Chu phing leh a mihai chun,Mosie hun laia thil tlung tahai,Tien lai thilhai chu an sui kìr a,An ran ruolhai le an vêngtu,Tuipui a'nthoka thuoi suoktu kha,Khaw lai am a um ta le?Anni laia a Thlarau Thienghlim,Sietu kha khaw lam a um ta a?
{63:12} Mosie bàn chang tienga thang,Bân mak le hrât hung tirtu kha,Kumkhaw hrilfàk tling hiel khop,An hmaa tui vaw tantu kha,
{63:13} Li ril inhraw thlengtirtu,Hmun rema sakor thuoi anga,Insui thlu loa in kantirtu kha,Khaw lai am a um ta a? an ta.
{63:14} Phaia ran ruol tla dem dem angin,LALPA thlarauin an chawl hadamtir a,Chuong ang chun a hming ropuina din,A mihai chu a thuoi tawl si.
{63:15} I hmun thienghlim le ropui,I chèngna vàn sànga inthok khan,Zuong thlìrin mi zuk en ta,I thahnemngaina le hràtna kha,Khaw lai am a um zo ta a?I mi'n voina le lâinatnahai kha,Kan lakah i lâk kîr vong an ta?
{63:16} Nang chu kan Pa i nih;Abrahamin a mi hriet phàk nawh,Israelin a mi hmu phàk bok nawh.LALPA, nang ruok chu kan Pa i na,Tiena inthokin i hming hi,Kan Tlantu a ni kumkhuo.
{63:17} Aw LALPA, i lampui a'nthok,Ieng dinga i mi'n vàk hmangtir?Ieng dinga nangma ti lo dinga,Kan lungril i sukngar hlak am?I siehlaw, i rochan hnamhai leiin,Hung ngha kìr nawk hràm raw khai!
{63:18} I mihai hin sawt nawte chauh,I hmun thienghlim an hluo hman a,Tu hin kan hmêlmahai chun,I hmun thienghlim an chìl siet zo tah.
{63:19} Tiena inthoka i tâ kan na,Sienkhom kan lal ni ngai lo,I hming put ngai lohai ang el,Kan lo inchang zo ta si a.
{64:1} Vàn kei thlêrin hung tum la,Ka va hang ti ngei de aw!I hma bulah tlânghai chu,An inthin dur dur awm si!
{64:2} Thukah thing tawl ei ti a,Tui ei suong so bor bor anga, hmêlmahai hin i hming,An hung hriet theina ding leHnamhai chu i hma bulah,An inthin hlop hlopna dingin,Hung tum la ka nuom a nih.
{64:3} Tien lai khan i hung tum a,Kan beisei nêka nasain,Thil râpthlâkhai i thaw a,Tlânghai chu i hma bulah,An inthin dur dur hlak kha.
{64:4} Tiena tlânga inthok khan,Nang Pathien chauh naw hi chu,Anni nghâktuhai ta dinga,Hieng ang thil thawpêk hlak hi,Tu khom an hriet ngai naw a,Nain an la hriet ngai naw a,Mitin an hmu ngai bok nawh.
{64:5} Lawm taka thil fel thaw a,I lampui hrawtuhai chu,Nangman i thangpui hlak a.Sienkhom i lampui hraw loa,Kan hung suol zui pei hnungin,Kan chungah i lungsen a.Iengtin am keini rawi hi,Sandam ni thei tâng kan ta?
{64:6} Kan rêng el hin mi porchè,Kan lo ni tawl ta vong a,Felna thil kan thawhai khom,Suontiek bal ang chauh a na,Hnatawng angin kan rop a,Kan suolna chun thlî angin,A mi lèn hmang hlak a nih.
{64:7} I hming kan lam ta naw a,Nangma chel tuma bei hrim,Tu khom kan um ta bok nawh;Kan lakah i hmêl i thup a,Kan khawlonaa zûr hmang dingin,I mi lo pèk suok tah a nih.
{64:8} Chu khom chu ni sien LALPA,Nang kan Pa i ni tlat si.Keini hi bepil kan na,Nang chu bêlhemtu i na,I kutsuok vong kan ni hi.
{64:9} Aw LALPA kan chunga hin,I lung sen taluo naw sien,Kan suolnahai kumkhuoin,Mi hre zing pèk naw hràm rawh.Mi zuk en nawk hràm rawh khai,I mihai kan ni si a.
{64:10} I khawpui thienghlimhai chu,Thlalèr an inchang zo a,Zion khom thlalèr inchangin,Jerusalem chu rausan khawpui,A lo inchang dèr tah hi!
{64:11} Kan thlatuhan an inpàkna che,Tempul ropui le thienghlim chu,A lo kàng ram vong ta a,Kan hlut rosum po po khom,A kàng ram ta vong a nih.
{64:12} Hieng sà khom hin aw LALPA,Kut i kei tîm zing ding maw?To zingin, tawp nei loin,I mi hrem zing tawl ding maw?
{65:1} LALPA chun hieng hin a tih:"Mi lam ngai nawtu kuomah,Keima chu inpuong ka ta,Mi zong ngai nawtu khomin,Mi hmu thei ve tàng an tih.Ka hming lam ngai lohai kuomah,'Hi takah ka um, hi takah ka um'Tiin keiman ka hril tawl a.
{65:2} Mi lululhai ta dingin,Ni tin tinin bân ka phar a,Lam tha naw tieng an hraw a,An suongtuona an hnot a.
{65:3} Chuong mihai chu chawl loa,Hmâi sana mi cho phawktu,Huonah pumraw thilhânhai,Lung rem chungah rimtuihaiInhlàn hlaktuhai an nih.
{65:4} Thlàn muola hai chun thungin,Hmun fienrielah an riek a,Voksa dâm an fâk hlak a,Sa thieng lo bêlah suongin,A tuihàng dâm an sie a;
{65:5} Mi kuomah, 'Mi hnai naw rawh,Kei chu mi thienghlim ka nih'Ti hlak sihai chu an nih.Chuonghai chu ka hnâr urtu,Rimsie ang char an ni si a.
{65:6} "Ngài ta, ka hmaah ziekin a um:To zing loin thungrul ka ta,A nih, a kimin thungrul ka tih-
{65:7} Anni suolna chauh ni lo,An pi le puhai suolna khom.Tlângahai chun inthawiin,Muol tin an sukporchè a,An thil suol thaw tahai chu,A kimin thungrul ka tih"Tiin LALPA chun a hril.
{65:8} Hi hi LALPA chun a hril:"Grêp rà bawr luoi lai chun,A tha a la um lei a,'A rêng khan dehawn naw rawh,A tha thenkhat a la um'An ti hlak ang deu bok khan,Ka siehlawhai zâr chauin,An rêngin sukse naw ning.
{65:9} Jakob thlaa inthokin,Chi pakhat indin ka ta,Juda thlaa inthokin,Ka tlâng hung hluotu ding chu,La hung indin suok ka ta,Ka thlanghan rochung an ta,Ka siehlawhai chêng an tih.
{65:10} Ka mi, mi zongtuhai ta dingin,Saron phai chu an beram ruolhai,Tlatna hmun hung nîng a ta.Akor ruom chu an bawng ruolhai,Chawldamna hmun nîng a tih.
{65:11} Sienkhom LALPA mâksantu,Ka tlâng thienghlim theinghiltu,Vàngnua ta dinga dawkan buotsaia,Khuorèl ta dinga uoin chokpoltu chu,
{65:12} In chanah kawlhnâm be ka ruot a,Sukhlumtu hmaah kûn in tih;Ka ko cheu a, in mi don nawh,Ka biek cheu a, in ngàithlak nawh;Ka mitah thil suol in thaw a,Ka theida zawng in thlang si a
{65:13} Chuleiin, LALPA Pathien chun hieng hin a tih:Ka siehlawhaiin fâng an ta,Nangni chu phingtamin um i tih;Ka siehlawhaiin dawn an ta,Nangni chu dangchârin um i tih;Ka siehlawhai chu hlim an ta,Nangni ruok chu inzak i tih.
{65:14} Ka siehlawhan lungril takin,Hlimin lawm hla sak an ta,Nangni ruok chu lungzinga tapin,In thlarau beidongna leiin,Inrûmin tap khêk in tih.
{65:15} Ka thlanghaiin in hming chu,Tongsie inphurnan hmang an ta,Kei LALPA Pathien ngei hin,Nangni chu sukhlum ka ti chêu a,Ka siehlawhai kuoma ruok chu,Hming thar ka pêk ding a nih.
{65:16} A ram sûnga malsawmna hni photin,Thutak Pathien kuomah hnîng an ta,A ram mi intiemkamtu taphotin,Thutak Pathien hmingin intiem an tih.An buoina nihai kha theinghil an ta,Tong nawk tah ngai naw ni hai.
{65:17} "Ngai ta u, vàn thar le hnuoi thar,Ka hung inumtir ding a nih.Thil hmasahai kha an liem ta a,Hriet fùk ni ta naw ni hai.
{65:18} Ka thil thar inumtira chun,Lawmin hlim kumkhuong in tih.Jerusalem chu ditum takin,A mi chênghai khom lawm takin,Ka siem ding a ni si a.
{65:19} Jerusalem chungah lawm ka ta,Ka mihai chungah hlim ka tih.Chu hmuna chun tap ri hrim hrim,Hriet ni nawk ta ngai naw nih.
{65:20} Chu taka pieng nautehai chu,Hlamzuia thi um naw ni hai a,Tarkûnin dam tâng an ta,Kum za tling chauha thihai chu,Tleirawla thiah ngai an ta,Kum za khom dam tling lo chu,Tongse phura ngai nîng an tih.
{65:21} An in bawla chun chêng an ta,Grêp phunin a rà tlàn an tih.
{65:22} Mi dang hluopêk el dingin,A thlawnin in bawl ta nawng an ta,Mi danghai fàkpèk el dingin,A thlawnin grêp chîng ta bok naw nih.Thing dam kum zât zet dam an ta,Ka mi thlanghai chun an thaw rà,Tarkûn chenin tlân tàng an tih.
{65:23} Sin inrim thlawn ta naw ni a,Vàngduoi ding nau nei bok naw nih;An tù le tèhai chen khomin,LALPA malsawmna dong an tih.
{65:24} An mi ko hmain don ka ta,An hril laiin ngàithlâng ka tih.
{65:25} Satenê le beram tla khawm an ta,Sakeibaknei khomin bupawl,Bawngchal angin fa vê tàng a ta,Rûlin pilvut buah ring a tih.Insuknat le insuksiet hrim,Ka tlâng thienghlimah um naw nih,LALPA chun a tì a nih.
{66:1} LALPA chun hieng hin a tih:"Vàn khi ka lalthungpha a na,Hnuoi hi ka ke nghatsan a nih.Khaw lai am ka in ding chu,In mi bawlpêk ta ding a na?Khaw lai hmun am chêng ka ta?
{66:2} Thil iengkim hi ka kuta siem,Ka'n umtir vong a ni naw maw?" Hi hi ka ngaihlut zawng a nih:Lungrila inngaitlawm hlak mi, Lungrila insîr ngawi ngawi mi,Ka thu inzaa inthin hlak mi.
{66:3} "Sienkhom hienghai ngaia chu,Bawngchal thata inhlàn amanih,Mihriem thata inthawi amanih,A danglamna a um chuong nawh.Beramte inhlàn amanih,Ui rèk hlum inhlàn amanih,Bu le bâl inhlàn amanih,Vok thisen inhlàn amanih,Rimtui an raw amanih,Milem an biek amanih,Thil danglamah an ngai nawh.An nuom nuomin thil an thaw a,Thil porchè an thawhai chun,An lungril a suklawm hlak.
{66:4} Ka koin an mi don naw a,Ka biekin an mi ûksak nawh.Ka mithmuah thilsuol thaw a,Ka theida zawng an thaw leiin,Kei khomin indoi loin,Na takin soisak tawl ka ta,An lo tithawng tak thil chu,An chungah intlungtir ka tih."
{66:5} A thu tia inthin hlakhai,LALPA thu hi lo ngàithla ro:"Ka hming leia theidàtu le,Hnawltu chêu in unauhai chun,'LALPA chu ropuina leh,Hung inlang mol raw se chu,In lawm chie am hang en ei tih'Tiin an tong khum cheu kha.Sienkhom la muolpho an tih.
{66:6} Khawpui buoi ri chu ngai ro,Tempula an rihàu chu!An suol dàn ang phú pei a,A hmêlmahai thungrultu,LALPA chèt rì a ni chu!
{66:7} "Nau hase tuor hman lo a,Nau nei ta thut ang elin, A nat hung intan hmain,Nau a hring a ni chu tie!
{66:8} Chuong ang thil chu tuin am,Hrein an hmu hlak hrim a?Ni khat sûng thilthu chauin,Ram a pieng hlak am a ni?Mit khap kâr khom tling loin,Hnam a pieng hlak am a ni?Nisienlakhom Zion chun,Nau hase a tuor tan chauin,A nauhai a hring tlat si!
{66:9} Nau nei hun chen thuoi tlungin,Nau ka'n hringtir naw ding maw?A hring hun a tlung phing leh, A sûl ka khârpek ding maw?"Tiin LALPA chun a hril.
{66:10} "A hmangaitu po po chun,Jerusalem chu hlimpuiin,Ama sûntu po poin,Nasa takin lawmpui ro.
{66:11} A tângah inbeitirin,A nene'n chawm tlei a ti cheu;Fawpin ne kuong kuong in ta,A tui tam chu lawm in tih"Tiin in LALPA chun a hril.
{66:12} Hi hi LALPA chun a hril:"Remna chu vadung angin,A kuom tieng luong lût a ta,Vadungte lèt ang elin,Hnam tinhai hausakna chu,A kuongah luong liem a ta;Chuonghai chu tlân tàng in ta,A kutin pom a ti cheu a,A mal chungah chuong in tih.
{66:13} Nuin nau a'n awi angin,Kei khomin inawi ka ti cheu; Jerusalema chun muong takin,In um ta ding a ni si" tiin.
{66:14} Chu thil chu in hmu pha chun,In lungril lawm tâng a ta,In rùhai khom hlobet angin,Hung inno dur dur a tih.A siehlawhai chunga chun,LALPA kut chu um a ta,A hmêlmahai chunga chun,A lungsen suklang a tih.
{66:15} A lungsen hrîk thla ding leMeichoka zilhau tawl dingin,En ta, mei leh LALPA chu a hung;A tawlailirhai khom chu,Thawngaleivir ang a nih.
{66:16} A meichok le kawlhnâmin,Mihriemhai chungah rorêlna,LALPA chun hung chelek a ta,Mi tam tak sukhlum a tih.
{66:17} "Inthawi le insukthienghlim dinga huona fehai le voksa le mazu sa le sa porchè fatuhai chu an rêngin bohmang tlàng an tih," tiin LALPA chun a hril.
{66:18} "An thilthawhai le an suongtuohai ka hriet a, hnam tin le tong tina mihai chu lawr khawm dingin ka hung tèp a nih; chuongchun hung an ta, ka ropuina hmûng an tih.
{66:19} "Chun, anni lai inchikna inentir ka ta, hlaa la um sunhai chu hnam tin- Tarsis mihai, Libia mihai, thal kâp thiem Lydia mihai, Tubal le Grik mihai le thlierkâr hla taka um, ka hming inthangzie la hre ngai lo le ka ropuizie la hmu ngai lohai- kuoma chun tir ka ta, hnamhai kuoma chun ka ropuizie puong dar an tih.
{66:20} Israel thlahaiin an thil inhlànhai chu bûr le bèl thienghlim taka LALPA tempula an hung lâk lût hlak ang hin, LALPA kuoma thilhlân dingin hnam tin laia inthokin in unauhai po po chu sakor chunga dâm, tawlailira dâm, thuomhnaw phurna tawlailira dâm, sabengtung le sanghawngsei chunga dâm chuongin, ka tlâng thienghlim, Jerusalemah ka hung thuoi khawm ding a nih..
{66:21} Chuonghai laia mi thenkhat chu thiempu ding dâm le Levi chia ding dâmin ruot ka tih," LALPA chun a tih.
{66:22} "Chun, vàn thar le hnuoi thar ka siem ding chu ka hmaah um zing a ta, in thlahai le in hminghai khom um zing bok a tih.
{66:23} Thla thar ni zât le Sabat ni zâtin mi po po chu chibai mi bûk dingin ka hmaah hung zut zut an tih.
{66:24} Chun, fe suok an ta, ka laka helhai ruong chu en an tih; an ngèhai chu thi naw ni a, mei khom chu sukmitin um bok naw ni a, mi po poin tirdakum ting an tih" tiin LALPAN a hril.
