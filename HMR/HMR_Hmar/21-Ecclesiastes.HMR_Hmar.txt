{1:1} Jerusalem lal, Davida naupa,Thuhriltua thuhai chu:
{1:2} Thuhriltu chun iengkim el hi Iengma lo,Iengma lo takzet a ni vong, a ti a.
{1:3} Ni hnuoia mihriem sawlpui po poa hin, Ieng am hlawkna a hmu a?
{1:4} Thang khat an liem a, thang dang an hung a,Hnuoi ruok chu a pangngai zing.
{1:5} Nisa a suok a, a tla nawk a,A suokna tieng a pan nawk nghal a.
{1:6} Thlî chu sim tieng a hrâng a,Hmar tieng a hung lèt nawk a,A'n vir kuol a'n vir kuol a,A lam ngaia bok a kîr nawk a.
{1:7} Vadung tin tuipuiah an luong lût a,Tuipui ruok chu a liem chuong nawh.A hung suokna vadunga bok,Tui chu a kîr nawk vong hlak.
{1:8} Iengkim hi a sawlum thlâk vong,Hang hril sèng khom a ni nawh.Mitin khop tik a nei naw a,Nâin tlai tik a nei bok nawh.
{1:9} A um tah kha a hung um nawk a,Thaw ta sa kha ei thaw nawk a,Vàn hnuoiah thil thar hrim a um nawh.
{1:10} "En ta, hi hi thil thar a nih!"Hang ti ding ieng am a um a?Sawt taka inthoka um ta vong,Ei um hma daia lo um tah a nih.
{1:11} Miin thil hlui an hriet zing naw a,La tlung ding peihai khom chu,A hnunga haiin hre zing naw nih.
{1:12} Kei, Thuhriltu hi Jerusalema Israelhai lal ka ni ta a.
{1:13} Vàn hnuoia thil thaw tah po po chungchâng khom varna hmanga hmu suok tumin ka lo bei ta hlak a. Pathienin mihriem chana phur a lo siempêk hi a rik ngot el.
{1:14} Nisa hnuoia thil thawa umhai chu ka hmu a, iengkim el hi iengma lo le thli hnot ang chauh a lo ni vong.
{1:15} A kawi tah chu suktlûn thei a ni naw a,A um naw chu tiem sa thei a ni bok nawh.
{1:16} "En ta u, ka hmaa Jerusalema lalhai po po nêka nasain varna tieng ka'n thanglien a, varna le hrietna khom ka hmang rawn lem" ka ti lungril a.
{1:17} Ka lungril hi varna hre thiem ding le invêtna le intlawkna hre thiem dingin ka hmang a, sienkhom chuong thilhai khom chu thli hnot ang chauh a nih ti ka hriet tah.
{1:18} Varna hau chu lungkham hauna,Hrietna hau chu beidong tamna a nih.
{2:1} Ka lungrilin, "Khaw tam,nuomsip hang chèn vêng ka tih, ieng angin am a'n hoi hrim!" ka ta, sienkhom ieng khom a lo ni chuong nawh.
{2:2} "Innui ringot hi thil invêtthlak a nih. Hlimhlop ringot khom iem a hlawkna a um a?" ka ta.
{2:3} Ka'n ngaituo fè hnungin, uoiin-a insukhlim ka tum a. Varna zong zing siin invêtna chu ka'n kuopui a. Chuong ang chun, vàn hnuoia mihaiin hringnun tawite sûnga hlimna an hmu chu tong ve ka lo inbeisei a nih.
{2:4} Thil tam tak ka thaw a, ka in ding ka bawl a, ka grèp huon ding ka siem a.
{2:5} Lengna hmun huon inhoi tak tak ka siem a, theikung chi hrang hrang ka phun teu a.
{2:6} Huon chawmtu ding dîl ka siem a.
{2:7} Bawi ding nuhmei le pasal ka'n chawk a, ka ina inthoka pieng ngot khom an tam. Ka hmaa Jerusalema lal po pohai nêkin bawng ruol le beram ruol khom ka hau lem.
{2:8} Tangkaruo le rangkachak ka sêk khawm teu a, lalhai le biel optuhai ro mi pêkhai khom ka nei thèr thûr a. Hla sak thiem nunghâk le tlangvàl ka nei teu a, pasal lawmzawng hmei hmèl tha tak tak ka hau bok a.
{2:9} Ka hmaa Jerusalema lo um ta hlak po po ka khûm vong a, ka varna khom ka la kol zing bok a.
{2:10} Mita ka châk taphot chu,Hlà ka nei naw hrim hrim a,Hoithawnaa inhmang dingin,Ka lungril ka khap ngai nawh. Ka sin inrimnaah ka lawm a,Chu chu ka lawmman a nih.
{2:11} Kuta ka thaw suokhai thlîr a,Ka sin inrim rà ka en hin,Thil iengkim hi iengma lo leThli hnot ang chauh a lo ni si.Ni hnuoiah hlawkna a um nawh.
{2:12} Varna, invêtna le mawlnahai,Lungrilin ka ngaituo neu neu hlak.Lal khomin a hmaa lalhai thaw bàk,Ieng am a thaw thei bîk chuong a?
{2:13} Var chu inthim nêka tha lem,Varna khom invêtna nêka tha lemA nizie chu ka hriet chieng a.
{2:14} Mi var chun a fèna ding a hmu a,Mi invêt chu thimthamah a lawn.Sienkhom mi var le mi invêt khom,Khuorel thuhmun intawm an nih.
{2:15} "Mi invêt chunga tlung chu,Ka chungah tlung vèng a ta,Iem ka var ka hlawkpui bìkna?"Ti dâm chu ka ngàituo hlak a. "Hi khom hi iengma lo a nih"Tiin ka lungril ka hril a.
{2:16} Mi var chu invêt ang bokin,Hriet zing hlaw bîk naw ni a,Hun la hung tlung pei dinga chun,Theinghil la ni ve vêng an tih.Mi invêt ang bokin mi var chu,A la thi ve ding a ni si a.
{2:17} Nisa hnuoia thilthaw rêng rêng hi mi sukrimtu a ni leiin, nun hi ka nghok a nih; iengma lo vong, thli hnot ang char a nih.
{2:18} Nisa hnuoia ka thokrimna san po po hi ka hnunga hunghai ta dinga ka mâksan el ding chauh a ni leiin, ka nghok a nih.
{2:19} Ama chu mi var amanih mi invêt amanih ding tuin am hre thei a ta? Sienkhom, nisa hnuoia ka thokrimna ra po po neitu a hung ni ding a ni si. Hi hi thil ho tak a nih.
{2:20} Chuleiin, nisa hnuoia ka thokrimna po po chungah ka'n sir rum rum tan a nih.
{2:21} Varna le hrietna le thiemna hmanga nasa taka thokrimtuhai thaw rà chu ieng khom thaw ve hrim hrim loin a rochung hlauh hlak si. Hi khom hi thil ho tak le vangduoi thlâk tak a nih.
{2:22} Miin nisa hnuoia sawl taka a thawna po poa chun ieng am a hlawkpui a?
{2:23} A dam sûng rimsikna le tuornain a sip a, zàna chen khom imu hmu loin a ngàituo hlak. Hi khom hi thil ho tak a lo nih.
{2:24} Mihriem ta dingin dit tawka fâk le dawn le mani sina lungawi bàka tha hi a lo um nawh. Hi khom hi Pathien kuta inthok a nih ti ka hung hriet tah.
{2:25} Ama boin tuin am faa dawnin, inhoitiin um thei a ta?
{2:26} Ama suklawmtu kuoma chun Pathienin varna hai, hrietna hai le lawmna hai a pêk si a. Mi suolhai ruok chu Pathien suklawmtuhai rochung ding la khawmtu le sêk khawmtuah a sor thung a nih. Hi khom hi iengma lo, thli hnot ang tho a nih.
{3:1} Iengkim ta dingin hunbi ruot a um a,Vàn hnuoia thil iengkim hin hunbi a nei seng:
{3:2} Pieng hun a um a, thì hun a um;Phun hun a um a, phawi hun a um;
{3:3} Sukhlum hun a um a, sukdam hun a um;Thiek hun a um a, bawl hun a um;
{3:4} Tap hun a um a, innui hun a um;Sûn hun a um a, làm hun a um;
{3:5} Lung pei hun a um a, lâk khawm hun a um;Inkuo hun a um a, inhnàm hun a um;
{3:6} Zong hun a um a, sukhmang hun a um;Kol hun a um a, dehawn hun a um;
{3:7} Sukthlêr hun a um a, phawk hun a um;To hun a um a, tong hun a um;
{3:8} Hmangai hun a um a, theidà hun a um;Indo hun a um a, muong hun a um.
{3:9} Sinthawtuin a sin inrimnaa inthokin hlawkna ieng am a hmu a?
{3:10} Pathienin mihriem nauhai chunga phur a lo innghat chu ka hmu tah.
{3:11} Iengkim mani hun senga mawi dingin a siem a. Mihriem lungrilah chatuon a sie bok a. Sienkhom, chuong sà khom chun a tîra inthoka a tawp chena Pathien thilthaw chu an hmu suok thei chuong nawh.
{3:12} Hlim taka um a, an dam sûnga thil tha mihriemin an thaw nêka tha lem ieng khom ka hriet nawh.
{3:13} Mi tinin fa le dawn a, an sin inrimna po poa lungawina an hmu hi Pathien thilthlawnpèk a nih.
{3:14} Pathienin a thaw taphot hi kumkhuo dai ding a nih ti ka hriet a, ieng khom bel sa thei a ni naw a, ieng khom pei thei a ni bok nawh. Mihriemin ama an ti theina dinga Pathienin a thaw a ni si a.
{3:15} A um lai hi a um ta sa a na,A la hung um pei ding khom,A um ta sa vong a nih;Pathien chun a bo tahai kha,A hung làk kìr nawk pei a nih.
{3:16} Chun, nisa hnuoia thil um danghai khom ka hung hmu suok pei a:Rorêlna hmunah rîtlona a thung a,Indikna hmunah rîtlona a thung bok.
{3:17} Lungrilin ka ngaituo a:"Mi felhai le mi suolhai chungthu,Pathienin la hung rèl a tih;Iengkim ta dingin hun remchâng leThil iengkim thawna hun chu,A la ruot ding a ni si," tiin.
{3:18} Mihriem nauhai chungthua chun, ram sâ ang el an nizie an inhriet theina dingin Pathienin anni chu a fie hlak a nih tiin ka ngaituo bok a.
{3:19} Mihriem nauhai chana tlu khuorêl char chu ram sahai chan ding a ni ve a, chu chan chun an pahniin a nghàk vê vè a nih. Pakhat a thi ang bokin a dang khom chu thi vêng a tih. Thuok laa hring vong an na, ram sa nèka mihriem chan a vawng bîkna a um nawh. Thil iengkim hi iengma lo vong a nih.
{3:20} An rêngin hmun khatah an kîr vong a, pilvuta inthoka siem an na, pilvutah kîr nawk vong an tih.
{3:21} Mihriem nauhai thlarau chun chung tieng pan a ta, ram sahai thlarau chun hnuoi tieng pan a tih ti tuin am a hriet?
{3:22} Chuleiin, mihriem chun a thilthaw inhoi a ti nêka tha lem ieng khom a um nawh ti ka hmu suok a, chu chu a chan a nih. A hnunga thil hung umhai hmu dingin tuin am a hung thuoi kìr teu ding?
{4:1} Ka hei thlîr vel a, nisa hnuoia inpawngnêkna um po po chu ka hmu a:Nêksawrhai chu an tap zoi zoi a,Hnèmtu tu khom an nei si nawh;Nêksawrtuhan thuneina an chel leiin,Thlamuongtu ding tu khom an nei nawh.
{4:2} Dama la um zinghai nêk daiin,Thi tahai chu inhnar an um lem,Ti hi kei chu ka hmu dàn a nih.
{4:3} Anni nêka chan tha lem chu,Ni hnuoia thil thalo la hmu hman lo,La pieng lohai hi an nih.
{4:4} Chun, sin inrimna po po le thil ei hlen suok po po hi tuolbawmhai ei inhnarna leia hung um a nih ti ka hriet tah. Hi khom hi iengma lo, thli hnot ang chauh a nih.
{4:5} "Invêt chun a kut a sui a,Phingtàmin a thi" ti a ni a.
{4:6} "Hadam taka bàr khat nei chu,Inrim taka bàr hni nei nêkin a tha lem"Ti zawnga la pawl an um bok a,A tawp chu thli hnot ang chauh a nih.
{4:7} Chun, ka hei thlìr nawk a, ni hnuoia hin iengma lo thil dang khom ka hmu a:
{4:8} Nau nei lo, unau khom nei lo,Mi pakhat, pa mal hi a um a,Chawl loin sin a'n rim a,A hausak leia a lungawina,A hmêlah a'n lang hrim hrim nawh. Fain a dawn tha ngam naw a,Tu ta dinga inrim am a na,Ti khom a ngaituo bok nawh.Hi khom hi thil ho tak le,Thil retheithlâk tak a nih.
{4:9} Mani chaua thaw nêk chun,Thawpuitu nei a tha lem a,An thaw suok khom a tam lem.
{4:10} Pakhat a lo tlu khomin,Pakhatin a tung ding thei.Makhat chaua khawsa chu,Mi vangduoi tak a ni a,A tlu pha leh mi tu khom,Tungdingtu a nei si nawh.
{4:11} Pahni an zâl hmunkhat chun,An inhneng lum tuo thei a,Makhat chun mani le mani,Iengtin am inhneng lum a ta?
{4:12} A mal ringota um chu,Hnebàn a olsam hlak a,Pahni chu an insan thei.Hrui khom thlop thum a ni chun,Kei tan el thei a ni nawh.
{4:13} Lal tar le invêt, mi thurawn la ta lo nêk chun tleirawl rethei, sienkhom var si chu a tha lem.
{4:14} Chuong ang tleirawl chu lung ina inthoka hung suok khom ni sien, an naw leh rethei mongtola pieng khom ni sien, lal a la hung ni thei a nih.
{4:15} Nisa hnuoia lêng mi tinin chuong ang tleirawl chu lala siem dingin thangpui an nuom ti ka hriet tah.
{4:16} Sienkhom, lal chu ienganga inlârin mi tiem sêng loin zuihai sien khom, thang tharhaiin an la hung hnawl nawk tho hlak. Hi khom hi iengma lo le thli hnot ang chauh a nih.
{5:1} Pathien ina i fe chàngin fîmkhur rawh. Thil thalo an thaw ti khom hre thei lo mi invêthaiin inthawina an inhlàn nèkin thu ngàithla dinga Pathien ina fe a tha lem.
{5:2} I bau phong inrang naw la,Pathien hmaa thu i tiem dingin,I lungril inhmaw naw raw se.Pathien chu vàna um a na,Nang chu hnuoia um i na,Chuleiin hril rawn naw rawh.
{5:3} Buoi taluo chu mang sietna,Invêt chu tong rawnna a nih.
{5:4} Pathien kuoma thu i tiem chu hlen inhmaw rawh. Mi invêt chungah Pathien a lawm ngai nawh; i thu tiem chu hlen ngei rawh.
{5:5} Thu tiem sia hlen lo nêkin intiem naw law law a tha lem.
{5:6} I bauin suol inthawtir naw raw se che. Tempula Pathien tirko kuomah, "Ka lo intiem suol a nih" tiin thang la ngai naw rawh. Ieng leiin am i bau suoka Pathien suklungsenin, i thilthaw a suksietpèk ding che a na?
{5:7} A manga mang rawn zawng le a hril rawn tienga hràt rak hi umze bo a nih. Chuleiin, Pathien inzà rawh.
{5:8} A rama mi retheihai an nèksawr lai le indik lo taka an chanvo an làkpèk lai i hmu chun makti naw rawh; biel tina hotu chun a chunga hotu thupêk ang peia a thaw a na, chuong ang chun hotu an insersuon teu a nih.
{5:9} A ram tharsuok an lâk seng a, lal chen khom a ram tharsuok ringa khawsa a nih.
{5:10} Tangka sum ngainatu chun,Dit tawk a ngà ngai naw a,Hausakna ngainatu chun,Dit tawk a hmu ngai bok nawh.Hi khom hi iengma lo a nih.
{5:11} Sum le pai a hung pung chun,A fatu an pung pei hlak.Mita en liem el naw chu,Iem a sawtna a um a?
{5:12} Inrim taka sinthawtu chu,Fa tamin fa tlawm sienkhom,Indên takin a in hlak a,Hausa chu a hausaknan,Imu a'n hmùtir ngai nawh.
{5:13} Ni hnuoia thil poi dang chu,Mani sietna ding ni si,Hausakna khawl tèn tûn dâm,
{5:14} Hausak tum taluo luot a,A sum nei sukpung tum a,A naupa màksanpêk ding,Nei lo khopa cha dêr hi a nih.
{5:15} A nu sûla inthokin,Saruokin a hung pieng a,Saruokin a kîr nawk a,A sin inrim rahai chu,Ieng khom a som thei si nawh.
{5:16} Thil tha lo tak dang le beidongum thlâk chu hi a nih:A hung pieng dàn ang bokin,Mihriem chu a kîr nawk a,Thli hnota inrimtu chun,Iem a sawtpui hrim hrim a?
{5:17} A dam sûng hun po poin,Thim hnuoiah bu a fâk a,Lungni lo le na tuorin,Lungsenin hun a hmang zo.
{5:18} Chu zoa ka hmu suok chu, Pathienin hun tawite mihriem a pèk sùnga a ta dinga tha le indik chu nisa hnuoia a sin inrimna rà chèna a, lungawi taka faa dawn hi a nih; chu chu a chanvo a nih.
{5:19} Pathienin hausakna sum le pai a pèk chu chèn thei ding le a chana tlu khuorèl chu pom a, a sina lawm thei dinga mihriem a siem hi Pathien thilthlawn pêk a nih.
{5:20} Pathienin lungril hlimnaa a sung sip leiin a dam sùng nihai zuk lungkhamna hman a nei nawh.
{6:1} Ni hnuoia thil tha lo dang, mihriemhai del riktu ka hmu chu:
{6:2} Pathienin mi thenkhat chu hausakna, sum le pai le inzaumna a pêk a, an lungril dit zawng le chàk zawng po po chu tlâksam hrim a nei naw a, sienkhom chèn ve theina a pêk si naw leia a hausakna mi dangin an chèn ta lem hi a nih. Hi hi iengma lo le mi sukrinumtu thil tha lo chu a nih.
{6:3} Miin nau zakhat neiin kum tam tak dam sien khom, a dam lai thil tha chèn lo a, a thi pha phûm khom a hlaw bok si naw chun, naute a ni lai khan hlamzuiin lo liem sien, a ta dingin a tha lem.
{6:4} Naute hlamzui chu a hung pieng a, thimah a lût nghal a, hming khom nei hman loin thimin a tuom hmang a.
{6:5} Chu bâkah, var a hmu naw a, ieng khom a hriet hman bok naw leiin, chu mi nèk chun a hadam lem dai a nih.
{6:6} Kum sâng lêt hni khom mi chu dam sien la, thil tha a chèn thei si naw chun thuhmun an ni el naw maw?
{6:7} Mihriem hi a hnuk ta dinga inrim a na,Sienkhom a châkna a rè thei chuong nawh.
{6:8} Mi var ni chu invêt nêkin,Iem a hlawk bîkna a um a?Mihai hmaa chàng dàn mawi,Mi retheiin a'n chûk khan,Iem a na a hlawkpui chu?
{6:9} Um lo beisei kuol vèl nêkin,Hmu phâka lungawi a tha lem. Hi khom hi iengma lo le,Thli hnot ang chauh a ni vong.
{6:10} Thil um phot hi hming nei sa vong,Mihriem nina khom hriet sa vong a na,A nêka hrât lem a hnè thei nawh.
{6:11} Thu a tam leh kawk bo a tam,Iem a na hril teu a tangkaina?
{6:12} Hlimthla anga ral el ding a hringnun tawite le iengma lo hi mihriemin a hmang sûngin a ta dinga tha tak ding chu tuin am hre thei a ta? A liem hnunga nisa hnuoia thil la hung um ding chu tuin am hril thei a ta?
{7:1} Hming tha hi a hlu lem,Hriek rimtui to tak nêkin,Thi ni khom pieng ni nêkin.
{7:2} Ruoithena ina fe nêkin,Lusûn ina lèng a tha lem;i tin hi la thi ding vong ei na,Chu chu dam laia ngaituo a tha,
{7:3} Innui nêkin lungngai a tha lem,Ngui hmêlin lungril a tawk.
{7:4} Mi var chun lusûnhai a ngaituo a,Mi invêt chun hlimhlopna ngot.
{7:5} Mi invêt inpàk hlaw nêkin,Mi var zilhau hlaw a hlu lem.
{7:6} Mi invêt innui thek ri chu,Thuka hling intèk ang a na,Sawtnawteah a rè nghal hlak.Hi khom hi iengma lo a nih,
{7:7} Làkluina hin mi var a sukvèt a,Thamna chun lungril a sukporchè.
{7:8} Zo hi tan nêkin a tha lem a,Dawthei khom lungril chapo nêkin.
{7:9} Lungsen insùm thei a tha,Invêt chun lungsenna a pâi zing.
{7:10} "Tu lai nêkin tien lai hun kha,Ieng leia a'n hoi lem am a na?" iin indon ngai naw rawh,Chu chu thil var thlàk a ni nawh.
{7:11} Varna hi rochan angin a hlu a,A dam lai ta dinga hlawkna a nih.
{7:12} Varna hin tangka ang bokin,A neitu nun a hum thei a,Varna chun a neitu nun a vong him,Chu chu hrietna hlawkna chu a nih.
{7:13} Pathien thilthaw dàn ngaituo ro,A siem kawi chu tu'm suktlun thei?
{7:14} Thatnia chun hlim la,Sietniaah inngaituo rawh,Pakhat chu a dang ang bokaathien siem ve tho a nih.A ieng lem am a hung tlung ding,Mihriemin a hriet thei si nawh.
{7:15} Ka hringnun iengma lo sûng hin,Hieng hi ka tong vé vè tah:Mi indik, a felna leia bohmang,Mi rilo, rilo taka nun hmang,Sienkhom dam sawt vieu bok si.
{7:16} Insukfel taluo naw la,Insukvar taluo bok naw rawh;Ieng leiin am i'n suksiet ding?
{7:17} Rilo taluoin um naw la,Invêt biling bok naw rawh;I thi hun hma'n i thi ding maw?
{7:18} A taluo thil hrim hrim chu,A ieng khom thaw a tha nawh.Pathien tituhai ruok chun,Thil inbûk tawk an hriet hlak.
{7:19} Varna chun mi pakhat chauh khom,Khawpuia rorêltu sawm nêkin,Thilthawthei lemin a siem hlak.
{7:20} Thil indik chauh thaw hlak mi, Thil suol thaw ngai dèr lo tu khom,Hi hnuoiah hin an um nawh.
{7:21} Mi hril nazong bengkhon naw rawh,I siehlaw tongsie inphur che hre pal i tih;
{7:22} Tongsie mi i'n phur rûkhai khom,Nangma ngèiin i hriet zing kha.
{7:23} Hieng po po hi varna hmangin,Ka lo fie chieng vong tah hlak a;'Kei khom var tâng ka tih' ka ta,Sienkhom a lo thei teu si nawh.
{7:24} Ieng ang varna khom ni sien,Inril le inthûk tak a ni vong a,Tu'n am hmu suok phâk an ta?
{7:25} Chuleiin, varna le thil niphung hai,Hre a, bi a, zong suok tumin,Ka lungrilin ka dap vêl a;Rîtlona hang intlawkzie dâm leMawlna hang invètzie dâm chu,Hriet thiem tumin ka bei bok a.
{7:26} Thina nêka kha lem ka hmu chu:Tokdara thang nuhmei a nih.A lungril chu châng a na,A kut chu thîrkol a nih;Pathien suklawmtu chun pumpel a ta,Mi suol ruok chu man bet a tih.
{7:27} Thuhriltu chun, "En ta u,Ka thil hmu suok chu hi a nih:Thil niphung hmu suok ding chun,Sîr tina en chieng a tha hlak.
{7:28} Ka hmù hmâ khat ka zong a,Pasal sângkhat lai mi ngîl,akhat vel chu ka hmu a,Nuhmei lai chu ka hmu nawh.
{7:29} Hi hi a nih ka hmu suok chu:Tluongngîl taka khawsa dingin,athienin mihriem a siem a,Sienkhom thil dang dang zongin,An kawi hmang ta seng a nih.
{8:1} Mi var ang chu tu am a um?Thil hrilfie theitu an um maw?Varna chun hmêl a sukhlim a,Hmêl inrum khom a suknèm.
{8:2} Pathien hmaa thu inkhàmna i nei tah angin lal thupêk chu i zawm ding a nih ti ka hril che a nih.
{8:3} I sin dinga dande chu pumpel tum naw la, thil tha naw phiertuhai lai thang ngai naw rawh. Lal chun a thu zawm nawtuhai chunga chun a nuom ang angin a thaw ding a ni si a.
{8:4} Lal chu thu tawp neitu a ni leiin tuin am, "Iem a na i thaw hi?" a ti thei ding?
{8:5} A thupêk zawmtu chun tuor naw ni a,Mi var chun zawm hun le zawm dàn a hriet.
{8:6} Mihriem chu rimsiknan deldè sienkhom.Iengkim thaw hun le thaw dàn a um.
{8:7} Mihriemin a hma tieng a hriet lawk naw a,A hril thei tu khom an um bok nawh.
{8:8} Tu khomin thlî an chel thei nei naw angin,Mani hringna chel thei tu khom an um nawh. Indo lai tu khom an inchawltir ngai naw angin,Suolna chun a thawtuhai a'n chawltir ngai nawh.
{8:9} Nisa hnuoia thilthaw po po kim taka ka ngaituo laiin hieng hi ka hmu suok chu a nih. Maniin sietpui pha khopa mihai chunga insuklal hun a um hlak.
{8:10} Inzaum taka mi rilo an vui liem ka hmu tah hlak a. Chuong mihai chu tempula fe zing zing hlak le thil tha naw an thawna khawpui ngeia mihai inpâk hlaw mi an ni tlat chu tie! Hi khom hi thil ho tak chu a nih.
{8:11} Thil suol thawtuhai hrem nghal an ni naw chun, mipui khomin thil suol thaw ding an phan sup sup pha hlak.
{8:12} Voi zakhat thil suol thawtu hman a dam sawt chun, Pathien tituhai chu dam sawt lem an tih ti ka hriet.
{8:13} Mi rilohai chun Pathien tìna an nei naw leiin inhoiin nun hmang naw ni hai a, an nihai khom zàn tieng ni hlimthla angin sei ve naw nih.
{8:14} Khawvela hin iengma lo thil dang khom a tlung hlak. Mi felhaiin mi rilohai tuok ding ni awm tak an tuok a, mi rilohaiin mi felhai tuok ding ni awm tak an tuok bok a. Hieng thilhai khom hi thil ho tak chu a nih.
{8:15} Chuleiin, khawvela hin inhoi taka faa dawn tluka thil tha mihriemin a nei chuong si naw leiin, inhoi taka nun hmang hi tha ka ti a nih. Chu chu nisa hnuoia a dam hun dinga Pathienin a ruot sûnga sin inrim taka a thaw puma hlim taka a thaw thei sun a nih.
{8:16} Varna zonga ka ngaituona pe a, sùn le zàna imu khom intuo tha hman lèk loa nisa hnuoia inrim taka mihriemin sin a thaw dàn ka thlîr chun,
{8:17} Pathien thilthaw dàn ka hmu suok a. Mi tu khomin nisa hnuoia thil um dàn hi an man phâk nawh. Ieng anga beiin zong suok tum sienkhom, a umzie mihriemin hmu suok zo naw nih. Mi varin hre angin inhril sien khom, a umzie man phâk tak tak thei naw nih.
{9:1} Hi thil hi ngaituoa ka dap suok chu a nih: Mi fel le mi varhai thilthaw po po hi Pathien kuta um vong a na, sienkhom ditsaknain a lo hmuok ding le ding naw hre thei tu khom an um nawh.
{9:2} Mi fel le mi rilo, mi tha le mi suol, inthieng le porchè, inthawina inhlàn hlak mi le inhlàn ngai lohai khomin khuorèl thuhmun an intawm vong a nih.Mi tha chunga tlung chu,Mi rilo chunga khom a tlung a,Inkhâm chîng chunga tlung chu,A chîng naw chunga khom a tlung.
{9:3} Ni hnuoia thil tlung po poin a tawpa an intawm seng thil tha lo chu hi khuorel thuhmun hi a nih. Chu chun a tawpah a hnot khûm vong hlak. Mihriem lungril chu a suol a, a dam sûng invêtnain a lungrilah hmun a khuor a, chu hnungah thi tahai chu a zui ve el a nih.
{9:4} "Sakeibaknei thi hnung nêkin ui hring nì chu a tha lem" ti angin, a la damhai ta ding chun beisei ding a la um annawm.
{9:5} A dam lai chun an thi ding ti an hriet a,Mithi chun ieng khom an hriet ta nawh.Lawmman dong ding an nei ta naw a,Tu hriet khom an hlaw ta bok nawh.
{9:6} An hmangaina, theidàna le thîknaIengkim khom a bohmang dai tah.Ni hnuoia thilthawna ienga khom,Thang nawk ta ngai naw ni hai.
{9:7} Fe la, lawm takin bu fa la, lungril hlim takin uoiin dawn rawh, Pathienin i thilthawhai chu a pom ta si a.
{9:8} I silfènhai chu vâr zing sien la, i lu khom tlor zing raw se.
{9:9} Pathienin ni hnuoia a pèk chè i hun iengma lo sûng hin i nuhmei, i hmangai leh chun nun inhoi takin hmang ro. Chu chu i chanvo a na, ni hnuoia i sin inrimnaa i chanvo chu a nih.
{9:10} I kutin thaw ding a hmu taphot chu theitawpin thaw rawh; i fèna ding thlàna chun sinthaw ding le remruot ding amanih le hrietna le varna amanih a um si nawh.
{9:11} Ni hnuoia thil dang ka hmu chu:Hi intlânsieknaa hin,Tlân hràt an hràt bik naw a,Hi indonaa khom hin,Râl hrât an hràt chuong bok nawh.Mi varin fàk an hmu bîk naw a,Mi chuongkai an hausa chuong naw a,Mi thiemin ditsak an hlaw bîk naw a,A hun le khuorèl angin,Mi tin chungah a tlung el a nih.
{9:12} Mani hringna tawp hun ding,A hrie tu khom an um nawh:Lèn tiumah nga intàng a,Chângah vate a awk angin,Hun tha loin mihriemhai hi,A tlâkbuok thut hlak a nih.
{9:13} Nisa hnuoiah hieng ang varna hi ka hmu suok bok a, chu chu ka ngai poimaw hle a nih.
{9:14} Khawpui lien lo, mi tlawmte umna hi a um a. Lal hrât takin a hung bei a, a'n huol a, a vêlin dâi a sak khum a.
{9:15} Chu khuoa chun mi rethei var tak a um a, a varna hmangin khuo chu a san suok a, sienkhom chu mi rethei chu tu khomin an hriet zing nawh.
{9:16} Mi rethei varna chu hmusitin, a thu chu ngaithla nuom ta naw hai sienkhom, kei ruok chun, "Hràtna nêkin varna a tha lem" ka ti tho tho a nih.
{9:17} Damtea mi var hril chu,Lal invêt ruol khèk nêkin,Ngai poimaw lem ding a nih.
{9:18} Varna hi râlthuom nêkin a hlu lem;Mi suol pakhat ringot khomin,Thil tha tam tak a suksiet hlak.
{10:1} Tho thiin rim inhnik khom Rimsiea a siem angin,Invêtna chikte chauin,Varna le inzaumna khom,A sukmuolpho hlak a nih.
{10:2} Mi var lungril hrim hrim chun,Indikna tieng a awn a,Mi invêt lungril ruok chun,Indik nawna tieng a awn.
{10:3} Mi invêt khawlai lêng chu,Ningkhong a hriet naw leiin,A'n vètzie a târ lang hlak.
{10:4} I chunga rorêltu lungsen chu,In hmùrin tausan el naw rawh;To inchu hin lungsen khom,A thawi dam thei hlak a nih.
{10:5} Ni hnuoia thil tha lo ka hmu chu,Rorêltuhaia inthoka suok a nih:
{10:6} Invêt ngîrhmun sângah an sie a,Mi hausa ngîrhmun inhnuoiah.
{10:7} Sakor chungah siehlaw a chuong,Siehlaw angin hotu kèin a lawn.
{10:8} Tlâkpùm chotu tlâkpùmah tlâng a ta,Bang nèrtu chu rûlin chuk a tih.
{10:9} Lung sertu lungin inhliem a ta,Thing chêktu chu a thing chêkin.
{10:10} Hreipui mawl chun thâ a he a,Chuleiin, tàt ngei ding a nih;Chu chu annawm varna hlutzie,Hlawtlingna intluntu a nizie chu.
{10:11} A dawi vèt hmaa rûlin a chuk chun,Rûl dawithiem ni a tangkai nawh.
{10:12} Mi var bausuok a hoihawm a,Invêt bau chun ama a dol hlak.
{10:13} Thu invêtin a hang tan a,Lei chawina ding a hril suok hlak.
{10:14} Invêt chun thu uor a chîng a,Hma tieng hre lawk ni awm takin,Mihai kuomah thu a hril hlak a;Sienkhom tu'n am hma tieng a hriet?
{10:15} Mi invêt sinthawa fè vè chu,Inlawi nachang khom hre loin, changTamsawl khopin a pu rak hlak.
{10:16} Siehlaw lala an siena ram,Mi lienhan zîng hmâng hmàng a,Ruoi an thè dur durna chu,Ram vangduoi a va ni ngei de!
{10:17} Mi tha lala an neina ram,Inruina ding nèka hrâtna dinga,An mi lienhaiin a hun taka,Ruoi an thèna hlak ram chu,Ram vangnei a va ni ngei!
{10:18} Thabo in chu a hung insawi a,Zomthaw inchung a hung zung hlak.
{10:19} Ruoi hin mi a suklawm a,Uoiin hin nun a sukhlim;Amiruokchu hienga ding hin,Sum hi a tul pei hlak a nih.
{10:20} I lungril rûk khomin lal chu,Hril se ngai hrim hrim naw la,I khum laizawla inthok khomin,Mi lienhai tongsie inphur naw rawh,Chunglèng vatehan put dar an ta,An kuomah va hril rawi an tih.
{11:1} Tui chungah i bei pei rawh,Ni iemani zât hnunga chun,I hmu nawk ding a ni si a.
{11:2} I neihai chu sem dar rawh,Hmun sarih, hmun rieta khom,A ram chungah sietna ieng am,A tlung ding ti i hriet si nawh.
{11:3} Sûmin tui a pai rawn chun,Hnuoi chungah ruo a sûr hlak.Thing chu sim tieng am hmar tieng,A khaw tieng khom tlu sien la,A tlùknaah a zâl hlak.
{11:4} Thli poisatu tu khomin,Thlai chî thlâk ngai naw ni a,Sûm ringot thlîr hlaktu chun,Sîk ding nei ngai bok naw nih.
{11:5} Thli lampui i hriet naw a,Sûla nau insieng dàn khom.Chuong ang bokin Iengkim Siemtu, Pathien thilthaw i hriet thei nawh.
{11:6} Zîng tieng leh thlaichi thlâk la,Zân tieng khom chawl chuong naw rawh,A ieng tak am a puitling ding,Nangin i hriet thei si nawh,An puitling vong khom a ni thei.
{11:7} Var chu a mawi a,Nisa hmu khom a hlimum.
{11:8} Ieng chen khom mihriem dam sien,Hlim takin hmang vong raw se. Sienkhom, inthimna hun khom,A tam dingzie hre raw se. Iengkim la hung dinghai khom,Iengma lo vong a ni si a.
{11:9} Thalaihai, vàng lai chènin,In lungril chu hlim raw se.In lungril nuom zawng zuiin,In thaw nuom nuom chu thaw ro.Sienkhom in thaw ang peiin,Pathien khomin in chungthu,Rêl a tih ti hre zing ro.
{11:10} In lungrila lungkhamna,In taksaa borsawmna,A rêngin hlip thla vong ro,n that lai ni a tawi si.
{12:1} I vânglaiin nangma Siemtu che hre zing rawh-Hun harsa, tar hunin a nang hma che,"Dam khom inhoi ka ti ta nawh"I ti hun a tlung hmâ ngei hin;
{12:2} Nisa le var, thla le arasihai,I hmu that thei naw hma le,Ruo sûr zo, sûm inkieng khom,Innîm zinga i hriet hmâ ngei hin;
{12:3} I'n vêngna i kut inthin a,I zâng hung inkûl vong a,Bu fâkna ding hâ nei ta lo a,Bu khom soi thei ta loa um a,I mithai hung inthim a,Khuo i hmu thei naw hma hin;
{12:4} I nâhai hung sêt vong a,Kotthlêra ri hre thei ta lo a,Bu her khawl ri hre liet liet a,Vate inhrâmin kei tho a,An inhrâm i hriet liet liet hun,A hung tlung hmâ ngei hin;
{12:5} Thil insànghai hung ti a,Kotthlêrah invâk ngam ta lo a,Luah kêlsam hung to a,Khau ang ela hung invâk a,Tisa chàkna hrim nei ta lo a,Thìna kotkhâra chun ngîr a,Chatuon in i pan tawm a,Kotthlêrah mipui inzui dûl dûl a,Sûna an tà liem hmâ che hin;
{12:6} I nun tangka zâi chu inchat a,Rangkachak berbu chu koi a,Tuikhura tuibèl chu koi a,A khai suokna hrui inchat a,
{12:7} Pilvut chu hnuoiah kîr a,A petu Pathien kuom tieng,I thlarau a kîr hma hin.
{12:8} Thuhriltu chun, "Iengma lo el,Thil po po hi iengma lo takzet,An lo ni vong a nih" a ta.Thu khaikhawmna
{12:9} Thuhriltu chu a var chauh khom ni loin, mihai chu hrietna a zirtir a, thuvar tam tak ngaituoin a zong suok a, indot peiin a rem khawm a.
{12:10} Thuhriltu chun a hril suokna ding thu fie tak a dap suok a, a thuhrilhai hi a felin a'n dik a nih.
{12:11} Mi varhai thu chu Berampu pêk ran khalna hawlthîr zum ang a na, an thuvar khon khawmhai khom thîrkila nghet taka kil bur anga nghet a nih.
{12:12} Ka naupa, hieng thuhai hi infuinaah hmang rawh. Lekhabu siemin tawpintâi a nei naw a, tiem rawn khom taksa sawlna a nih.
{12:13} Hieng thu po po khaikhawmna chu hi hi a nih: Pathien ti la, a thupêkhai vong rawh; chu chu mihriem po po thaw ding tak chu a nih.
{12:14} Pathien chun ei thilthaw iengkim, a rûka ei thawhai khom, a sie a tha ang peiin, ei chungah ro a rèl ding a ni si a.
