{1:1} A tirin Thu chu a um, Thu chu Pathien kuomah a um, Thu chu Pathien a nih.
{1:2} Ama chu a tîra inthokin Pathien kuomah a um.
{1:3} Iengkim ama hmangaa siem a nih; thilsiem po po hi ama hmanga siem naw hrim a um nawh.
{1:4} Amaa chun hringna a um; chu hringna chu mihriemhai var a nih.
{1:5} Var chu inthim lai a hung var a, sienkhom inthimin a ngam nawh.b
{1:6} Pathien mi tir pakhat a um a, a hming chu Johan a nih.
{1:7} Ama chu var thu inhriettir dingin a hung a, ama hmanga mi po poin an ring theina dingin.
{1:8} Ama chu var chu a ni nawh, var thu inhriettir dinga hung a ni lem.
{1:9} Var tak tak, mi tin sukvartu chu khawvelah a hung ta zing a nih.
{1:10} Ama chu khawvela um tah le ama hmanga khawvel hung um ni sienkhom khawvelin ama chu a hriet si nawh.
{1:11} Ama rama ngei a hung a, a mihaiin an lo lawm si nawh.
{1:12} Nisienlakhom, ama lawmtu le a hming ringtu taphot chu Pathien nau ni theina a pêk.
{1:13} Chuonghai chu chi inthla dàn pangngaia insieng ni loin, tisa ditzawng le pasal ditzawnga insieng khom ni bok loin, Pathiena inthoka insieng an ni lem.
{1:14} Thu chu taksainc a hung inchang a, eini lai a hung chèng a, a ropuizie khom ei hmuh, lunginsietna le thutaka sip, Pa Naupa nei sun ropuina chu.
{1:15} A chanchin chu Johanin khèkpuiin, "Ka hnunga mi hung zuitu ding ka ti khan a mi lekhêl tah a, ka hmaah a um ta zing a nih tia ka hril kha ama hi a nih" tiin a'n hriettir a.
{1:16} A famkimnaa inthoka ei dong seng chu lunginsietna ngot lunginsietna ngot a nih.
{1:17} Dàn chu Mosie hmanga pèk a na, lunginsietna le thutak ruok chu Isu Krista zàra hung tlung a nih.
{1:18} Tu khomin Pathien an hmu ngai nawh, Pa ângsûnga chêng Pathien Naupa nei sun chu a chanchin inhriettirtu a nih.
{1:19} Ama chu tu am a nih ti indon dingin Jerusalema Judahai chun thiempuhai le Levi chia mihai chu Johan kuomah an tir a.
{1:20} Johan chun tlang takin, "Krista chu ka ni nawh" tiin a lo inpuong a.
{1:21} "An leh tu am i ni leh ? Elija i ni?" an ta. "Ka ni nawh" tiin a don a. "Zawlnei chu i ni?" an ti nawk a, "Ni lo e" a ta.
{1:22} "Anleh tu am i ni hrim leh? A mi tirtuhai kan don theina dingin mi hril rawh. Tu'm i nih i'n ti rêng rêng a?" an ta.
{1:23} Johan chun, "Zawlnei Isaiin a hril ang a, 'Lalpa lampui sukruol ro' tia thlalèra khêktu rawl chu ka nih" a ta.
{1:24} Mi an hung tir laia Farisai thenkhat chun, "Krista amanih, Elija amanih,
{1:25} Zawlnei amanih i'n ti si naw chun ieng leia i baptis am a na?" an ta.
{1:26} Johan chun, "Keiin tuiin ka baptis a, sienkhom hi taka ngîr lai hin in hriet naw mi pakhat a um.
{1:27} Ama chu ka hnunga hung ni sienkhom a pheikhok hrui sût tlàk khom ka ni nawh" tiin a don a.
{1:28} Hieng thil hi Jordan ràl Bethani khuoa Johanin baptisma a'n changtirna hmuna tlung a nih.
{1:29} A zinga chun Johanin ama tieng pana hung Isu chu a hmu a, "En ta u, Pathien Beramte, khawvel suol phur hmangtu ding saw!
{1:30} Ama hi a nih ka hnunga hung, ami lekhêl tah tia ka hril cheu kha, a san chu ka hmaa lo um tah a ni leiin.
{1:31} Ama chu lo hre naw lang khom, Israelhai kuoma tarlang a ni theina dinga tuia baptis dinga hung ka nih" a ta.
{1:32} Chu zoah Johanin hieng hin a thil hmu a hril a: "Vàthu anga vàna inthoka Thlarau hung tum chu a chungah a fu zing ka hmu a.
{1:33} Tuia baptis dinga mi tirtu khan, 'A chunga Thlarau tum le fu zing i hmu pa ngei chu Thlarau Thienghlima baptistu ding chu nîng a tih' ti mi lo hril naw sien chu Ama chu hre lo ding ka ni a.
{1:34} Chu thil chu ka hmu tah a, ama hi Pathien Naupa a nih ti ka puong" tiin.
{1:35} A zìnga chun Johan chu a zirtirhai pahni leh a ngìr a.
{1:36} Isun anni a hung fe khêl lai chun, "En ta u, Pathien Beramte saw!" a ta.
{1:37} A zirtir pahnihai chun a thu hril chu an hriet a, Isu an zui tah a.
{1:38} Isu chu a ngha vêl a, an hung zui a hmu chun, "Ieng am in zong a?" a ta. Anni chun, "Rabbi (chu chu Zirtirtu tina a nih), khawlam i tlung a?" an ta.
{1:39} "Hung unla, hmûng in tih" a ta. Chuongchun an zui a, a tlungna chu an hmu a, chu ni chun a kuomah an um a. Chawhnung dâr li vêl a nih.
{1:40} Johan thu hril hrea Isu zuitu pahnihai laia pakhat chu Simon Peter unaupa Andri a nih.
{1:41} Ama chun ahmasatakin a unaupa Simon a zong suok a, "Mesia (chu chu Krista tina a nih) kan hmu tah" tiin a hril a.
{1:42} Simon chu Isu kuomah a hung thuoi a, Isun ama chu a en a, "Nang hi Johan naupa Simon i nih. Kifa ti tâng an ti che" a ta (Kifa chu Peter tìna a nih).
{1:43} A zìnga chun Isu chu Galili ram tieng fe a tum a. Filip a hmu a, "Mi zui rawh" a ta.
{1:44} Andri le Peter ang bokin Filip chu Bethesaida khaw mi a nih.
{1:45} Filip chun Nathanael a hmu a, "Mosien Dàn lekhabua a chanchin a lo ziek le zawlneihaiin a chanchin an lo ziek, Nazaret Isu, Josefa naupa ngei chu kan hmu tah" tiin a hril a.
{1:46} Nathanael chun, "Nazaret khuoah thil tha a suok thei am a ni?" a ta. Filip chun, "Hung la, hung hmu ve rawh" a ta.
{1:47} Isun a kuom tienga hung Nathanael a hmu chun, "En ta u, Israel mi indik tak, hlèmna dawha hrim hrim pai lo saw" tiin a chanchin a lo hril a.
{1:48} Nathanael chun, "Nangin ieng tin am i mi hriet a?" a ta. Isu chun, "Filipin a ko hma chea theichang kùng bula i um lai khan ka hmu che annawm" a ta.
{1:49} Nathanael chun, "Zirtirtu, Pathien Naupa chu i nih; Israel Laltak chu i nih" tiin a puong a.
{1:50} Isun, "Theichang bula i um lai ka hmu che ti ka hril lei elin i ring a ni maw? Hieng nêka thil ropui lem hi la hmûng i tih" a ta.
{1:51} A hril zom pei a, "Thutak tak ka hril cheu hi. Vàn inhongah a suk a tunga Pathien vântirkohai Mihriem Naupa chunga inlon la hmûng in tih" tiin.
{2:1} A ni thum ni chun Galili ram
{2:2} Isu le a zirtirhai khom molawma chun an fiel a.
{2:3} Uoiin an indai ta naw leiin Isu nu chun a kuomah, "Uoiin an tlasam tah ie" a ta.
{2:4} Isu chun, "Nuhmei, chu chu nangma le keima lungkham ding am a ni? Ka hun a la tlung hrì nawh" a ta.
{2:5} A nu chun rongbawltuhai kuomah, "A hril taphot ang chun thaw pei ro" a ta.
{2:6} Chu hmuna chun Judahai inthien dàn anga insawpna ding lung tuibel paruk, litar sawmsari panga le za sawmpasari inkâr vêl keng seng, an intung a.
{2:7} Isu chun, "Tuibêl po poa khan tui sung sip ro" a ta. Arêngin an sung sip hmar a.
{2:8} Chuongchun an kuomah, "Thâl unla, tucha hotu kuomah chawi ro" a ta, a ti ang chun an thaw a.
{2:9} Tui, uoiina inchang chu tucha hotu chun a hang intem a, khaw laia inthoka an hung lâk am ti a hriet naw a, tui thâltuhai ruok chun an hriet a.
{2:10} Chuongchun, moneitu chu a ko a, "Mi tinin an uoiin nei tha an sem hmasa phot a, an dawn rawn deuh pha uoiin naran an sem hlak kha a na, nang ruok chun tu chen hin uoiin tha tak i la nei rop a!" a ta.
{2:11} Hi inchikna thilmak, Isun a thaw hmasa tak hi Galili ram Kana khuoa a thaw a nih. Chuong ang chun a ropuizie a'n langtir a, a zirtirhai chun ama chu an ring tah a.
{2:12} Chu hnung chun Isu chu a nu leh, a unauhai le a zirtirhai leh Kapernaum-ah an zu fe a, chu taka chun ni iemani zât an chàm a.
{2:13} Judahai Fekân Kùt a hung hnai chun Isu chu Jerusalemah a hang fe a.
{2:14} Tempul tuolzawla bawng dâm, beram dâm le parva dâm zortuhai le dawkan kîla inthung tangka thlengtuhai chu a hmu a.
{2:15} Chuongchun, hruolin vuokna a siem a, beram le ranhai chu tempul huonga inthokin a hawl dok vong a; tangka thlengtuhai tangka thîr chu a thè dar a, an dawkanhai a nam thlûk a.
{2:16} Parva zortuhai kuoma chun, "Hieng thilhai hi la suok ro, ka Pa in hi sumdawngna hmunah siem naw ro" a ta.
{2:17} A zirtirhai chun, "I in ta dinga thahnem ka ngainan a mi lem zo" ti zieka lo um chu an hriet suok nawk tah a.
{2:18} Chu phing leh Judahai chun, "Hieng thil hi thaw dingin thuneina i nei ti inchikna ieng am i mi'n entir thei a?" tiin an indon a.
{2:19} Isun, "Hi tempul hi thiek unla, ni thum sûng indin nawk ka tih" tiin a don a.
{2:20} Judahai chun, "Hi tempul bawlna hin kum sawmli paruk zet a lâk a, nangin ni thum sûngin i bawl ding maw?" an ta.
{2:21} Aman tempul a hril chu a taksa a ni lem dai si a.
{2:22} Thìnaa inthoka a tho nawk hnungin a zirtirhaiin a thu hril chu an hriet suok vong vong a, Pathien lekha thu le Isu thu hril chu an ring tah a.
{2:23} Fekân Kùt hmanga Jerusalema a châm sûnga inchikna thilmak a thawhai hmutu mi tam takin ama chu an ring tah a.
{2:24} Nisienlakhom, Isu chun anni rawi chu a nêl el nawh, mi po po a hriet chieng leiin.
{2:25} Mi chanchin tu khomin an hril a ngai nawh, mihriem lungrila um chu a hriet vong si a.
{3:1} Mi pakhat a hming Nikodem,Farisai pawla mi, Judahai Rorêlna Inpuia membar a um a.
{3:2} Zànah Isu a hung pan a, a kuomah, "Zirtirtu, Pathiena inthoka hung Zirtirtu i nih ti kan hriet. Pathien umpuihai naw chun inchikna thilmak i thawhai ang hi tu khomin thaw thei naw ni hai" a ta.
{3:3} Isun, "Thudik tak ka hril che hi, tu khom a piengthard naw chun Pathien ram hmu thei naw nih" a ta.
{3:4} Nikodem chun, "Mi a upat hnungin ieng tin am pieng nawk thei a ta? Pieng nawk dingin a nu sùlah voi hni a lût thei awm top si naw a!" a ta.
{3:5} Isun, "Thudik tak ka hril che hi, tu khom tui le Thlaraua pieng a ni naw chun Pathien rame lut thei naw nih.
{3:6} Taksa chun taksa a hring a, Thlarau chun thlarau a hring.
{3:7} I piengthar ding a nih ka ti hi makti naw rawh.
{3:8} Thli chu a nuomna tieng tieng a hrâng a, a ri i hriet a, sienkhom khaw laia inthoka hung am ti le khaw lai am a fe ding ti ruok chu i hril thei nawh. Tu khom Thlaraua pieng taphot chu chuong ang chu an nih" a ta.
{3:9} Nikodem chun, "Chu chu iengtin am ni thei a ta?" a ta.
{3:10} Isun, "Israelhai zirtirtu i ni a, chuong chu i hriet nawa maw?
{3:11} Thudik tak ka hril che hi, keinin kan hriet chu kan hril a, kan hmu chu kan inhriettir hlak a, sienkhom kan thu inhriettir chu in awi nuom si nawh.
{3:12} Khawvel thil ka hril cheu hman in awi naw chun vàn thil hril lang cheu ieng tin am awi in ta?
{3:13} Tu khom vànah an lawn ngai nawh, Mihriem Naupa vàna inthoka hung chauh naw hi chu.
{3:14} "Mosien thlalèra rûl a khai kàng ang bok khan Mihriem Naupa khom hi khai kàngin a um ding a nih,
{3:15} ama ring taphotin chatuon hringna an neina dingin.
{3:16} "Pathienin khawvel a hmangai êm leiin a Naupa khat nei sun chu a pêk a, ama ring taphot chu bohmang loa chatuon hringna an nei lemna dingin.
{3:17} "Khawvel thiem naw inchangtir dingin Pathienin a Naupa khawvelah a hung tir naw a, ama hmanga khawvel sandam dingin a hung tir lem a nih.
{3:18} Tu khom ama ringtu chu thiem naw changin um naw ni a, a ring nawtu ruok chun thiem naw a chang zing a nih, Pathien Naupa nei sun hming chu a ring naw leiin.
{3:19} Hi hi thiem naw changna chu a nih: var chu khawvelah a hung a, sienkhom mihaiin thil suol an thaw leiin var nêkin thim an thlang lem si.
{3:20} Thil suol thaw taphotin var an theida a, an thilthaw inlang an inlau leiin varah an hung nawh.
{3:21} Tu khom thil indik thawhai ruok chun an thilthaw chu Pathien leia an thaw a nih ti chieng taka inlangtir dingin varah an hung hlak" a ta.
{3:22} Chu hnung chun Isu chu a zirtirhai leh Judai ram tlângramah a fe a, chu taka chun a zirtirhai chu iemani chen a umpui a, baptisma a'n changtir a.
{3:23} Johan khomin Salim khaw kawl Ainona chun tui a tam leiin a baptis a, mi tam tak baptisma chang dingin an hung a.
{3:24} Chuong lai chun Johan chu lung inah an la khum si nawh.
{3:25} Chun, Johan zirtirhai laia pakhat le Juda mi pakhat chu tuia Judahai inthien dàn thuah an insêl a.
{3:26} Johan kuomah an fe a, "Zirtirtu, Jordan râla i kuoma um, a chanchin i hril khan tuhin a baptis ve a, mipuiin an pan huoi huoi a nih" tiin an va hril a.
{3:27} Johan chun a don a, "Vàna inthoka pêk a ni naw chun tu khomin ieng khom an dong thei nawh.
{3:28} 'Keima hi Krista chu ka ni nawh, a hmaa hung dinga tir chauh ka nih' ka ti kha nangni ngei ka thuhretu in ni kha.
{3:29} Mo pasal chu moneitu a ni a, moneitu thien, a thu lo ngaiven zingtu chun moneitu rawl a hrietin a hlim hlê hlak. Chuong ang chun kei khom ka lawm a kim tah.
{3:30} Ama chu ropui tuol tuol ding a na, kei ruok chu chîn tiel tiel ding ka nih.
{3:31} "Chung tienga inthoka hung tum chu mi po po nêka chunghnungtak a nih; hnuoia inthoka hung chu hnuoi mi a na, hnuoi thil a hril hlak. Vàna inthoka hung chu iengkim chunga mi a nih.
{3:32} A hmu le a hriethai a hril a, sienkhom a thu inhriettir chu tu khomin an pom si nawh.
{3:33} A thu inhriettir pomtu chun Pathien chu a'n dik ngei ti suoi a nam nghet a nih.
{3:34} Pathien tir chun Pathien thu a hril hlak, Pathienin Thlarau chu tiem chin um loa a pèk a ni si a.f
{3:35} Pa chun Naupa a hmangai a, a kutah iengkim a sie tah.
{3:36} Naupa ring taphot chun chatuon hringna a nei a; Naupa ring nawtu ruok chun hringna a nei naw a, Pathien lungsenna chu a chungah a fu zing a nih" a ta.
{4:1} Johan nêkin Isun zirtir tam lem a siem ti le a baptis rawn lem ti Farisaihaiin an hriet ti Isun a hriet chun
{4:2} (Ama Isu chun a baptis naw a, a zirtirhaiin an baptis lem a nih),
{4:3} Judai ram suoksanin Galili tieng a kîr nawk a.
{4:4} Samari ram a fe thleng a ngai a.
{4:5} Samari rama khaw pakhat Sikar an ti chu a hung tlung a, chu chu Jakobin a naupa Josefa hmun a pêk kawla um a nih.
{4:6} Jakob tuikul khom chu taka chun a um a. Isu chu an inzin sawl leiin tuikul sira chun a thung chot a, sùnbu fâk hun vèl a nih.
{4:7} Tui chawi dingin Samari nu pakhat a hung a. Isun a kuomah, "Dawn ding mi pe rawh" a ta.
{4:8} A zirtirhai hlak chu fâk ding inchaw dingin khuoah an fe ta si a.
{4:9} Samari nu chun, "Nang Juda mi i na, kei Samari nu ka ni si a, iengtiziea dawn ding i mi hni am a na?" a ta. (Judahai le Samari mihai chun ieng khom an hmang intawm ngai si nawh).g
{4:10} Isun a don a, "Pathien thilpêk le 'Dawn ding mi pe rawh' titu hi hre la chu, nangin a kuomah i hni lem ding bah; ama chun hringna tui a pêk ding che a nih" a ta.
{4:11} Nuhmei chun, "Pu, tui khài suokna ding ieng khom i nei si naw a, tuikul hi a'n thûk vei leh, khaw laia inthokin am hringna tui chu i nei thei a?
{4:12} Kan pu Jakob nêkin i ropui lem am a nih? Ama chun tuikul hi a mi pèk a, ama le a nauhai le a ran ruolhai khomin hi tui hi an dawn hlak" a ta.
{4:13} Isu chun, "Tu khom hi tui dawntu chu a dang châr nawk a ta;
{4:14} tu khom ka pêk tui dawn taphot chu a dang châr ta ngai naw nih. Tui ka pêk chu a sùngah chatuon chena kang thei lo hringna tuihnârin hung pût suok a tih" a ta.
{4:15} Nuhmei chun, "Pu, chu tui chu mi pe rawh, ka dang a châr ta nawna ding le hi chen chena tui chawia ka hung ta nawna dingin" a ta.
{4:16} Isun, "I pasal va ko la, hung nawk rawh" a ta.
{4:17} Nuhmei chun, "Pasal ka nei lêm!" a ta. Isun " 'Pasal ka nei nawh' i ti hi i hril indik.
{4:18} Pasal panga i nei tah a, tuta i kol lai hi i pasal a ni naw hrim a nih. I hril indik ngot el" a ta.
{4:19} Nuhmei chun, "Pu, zawlnei i nih ti ka hriet tah.
{4:20} Kan pi le puhai chun hi tlânga hin Pathien an chawibiek hlak a, nangni Judahai ruok chun 'Jerusalema ngei mihaiin Pathien an chawibiek ding a nih' in ti hlak" a ta.
{4:21} Isu chun, "Nuhmei, ka hril hi awi rawh, hi tlânga kher naw khom, Jerusalema kher naw khom Pathien an chawibiek hun a tlung ding a ni tah.
{4:22} Nangnin in hriet naw in chawibiek hlak a, keini chun kan hriet chu kan chawibiek hlak; sandamna chu Judahaia inthoka hung suok a ni si a.
{4:23} Pathien chawibiektu tak tak haiin thlarau le thutaka Pa an chawibiek hun chu a tlung ding a ni tah, tu khom hin a tlung mèk zing. Chuong ang mi chu ama chawibiektu dingin Pain a zong hrim a nih.
{4:24} Pathien chu Thlarau a na, ama chawibiektuhaiin thlarau le thutakin an chawibiek ding a nih" a ta.
{4:25} Nuhmei chun, Mesia, Krista an ti chu a hung ding a nih ti ka hriet a, a hung pha iengkim mi la hril a tih" a ta.
{4:26} Isun a kuomah, " Kei, a betu che hi ama chu ka nih" a ta.
{4:27} Chuong lai tak chun a zirtirhai chu an hung tlung a, nuhmei a lo biek chu mak an ti hle a. Amiruokchu, tu khomin, "Ieng am i du?" amanih "Ieng dinga nuhmei i biek?" khom an ti chuong nawh.
{4:28} Nuhmei chun a tuibêl a màksan a, khuo tieng a kîr a, mihai kuoma chun,
{4:29} "Ka thilthaw taphot mi hril vong theitu mi pakhat a um a, hung unla, hung en hrim ta u, Krista a ni thei awm am?" a ta.
{4:30} Anni chu khuoa inthok chun an suok a, a kuom tieng an pan tah a.
{4:31} Chu kâr chun zirtirhaiin, "Zirtirtu, fa rawh" tiin an ngên a.
{4:32} Ama hlak chun, "In hriet naw bu fâk ding ka nei" a ta.
{4:33} Zirtirhai chun, "Tuhaiin am bu an hung pêk a ni ding aw?" tiin an indon tuo a.
{4:34} Isun an kuomah, "A mi tirtu ditzawng thaw le a sin hlen hi ka bu a nih.
{4:35} Nangni chun, 'Busìkna ding thla li a la um' in ti hlak an naw? Ngai ro, ka hril cheu hi, dâk suok unla, lohai thlir ro, buhai chu sìk el theiin a hmin tah hi.
{4:36} Bu sîktu chun hlaw a hmu ta nghal a, chatuon hringna dingin a sîk khawm mêk a, a phuntu le a sîktu chu an hlim tlàng theina dingin.
{4:37} 'Mi pakhatin a tu a, mi dangin a sìk' ti thu hi a'n dik a nih.
{4:38} In inrimpui ra ni lo sîk dingin ka tir cheu hi, mi dangin an inrimpui a, an inrimna ra chu nangnin in sìk a ni hi" a ta.
{4:39} Nuhmeiin, "Ka thilthaw taphot a mi hril thei vong" a ti lei khan chu khuoa Samari mi tam tak chun an ring tah a.
{4:40} Samari mihaiin Isu kuom an hung tlung chun an khuoa châm dingin an ngên a, ni hnî zet a châm a.
{4:41} A thu an hang hriet chun mi dang tam tak khomin an ring ta a.
{4:42} Anni chun nuhmei kuomah, "Tuhin chu i thu mi hril leia ring kan ni naw a, keini ngèiin a thu hril kan ngaithlàk a, ama hi khawvel Sandamtu ngèi chu a nih ti kan hriet tah" an ta.
{4:43} Ni hni hnungah chu taka inthok chun Galili ramah a fe a.
{4:44} Isu ngeiin, 'Zawlnei chu ama ramah chawimawiin a um ngai nawh" a lo ti ta hrim a.
{4:45} Galili ram a zuk tlung chun Galili mihai, Jerusalema kût hmanga hang fe ve haiin a thilthaw iengkim an hmu tah leiin, an lo lawm hle a.
{4:46} Isu chun tui, uoiin a'n changtirna Galili rama Kana khuo chu a hung tlung nawk a. Kapernauma sorkar mi lien pakhath naupa chu damnaw a um a.
{4:47} Judai rama inthokin Galili ramah Isu a hung kîr nawk tah ti a hriet charin a hang fe a, Kapernaumah hung thla a, a naupa thi vâng vâng chu sukdam dingin a ngên a.
{4:48} Isun a kuomah, "Nangni rawi hin inchikna le thilmak thaw in hmu naw chun in ring naw top ding a lo ni hi tie!" a ta.
{4:49} Chu pa chun, "Pu, ka naupa a thi hman hmain hung thla hrâm rawh" a ta.
{4:50} Isun, "Kîr ta rawh, i naupa chu a dam tah" a ta. Isu thu hril chu a ring a, a kîr tah a.
{4:51} A kîr thlàk chu lampuiah a siehlawhaiin an lo tuok a, "I naupa a dam tah" tiin an hril a.
{4:52} Ama chun a hung dam hun lai chu a'n don a.
{4:53} Anni chun, "Zàni chawhnung dâr khat vèlah a khawsik a rè tah" an ta. Chu hun tak chu Isun "I naupa a dam tah" a ti lai kha a nih ti a pa chun a hriet suok a, chuongchun ama le a sungkuoin Isu an ring tah a.
{4:54} Chu chu Judai rama inthoka Galili rama Isu a kîr nawk hnunga inchikna thilmak a thaw voi hnìna a nih.
{5:1} Chu hnung chun Judahai kùt pakhat a um a, Isu khom Jerusalemah a hang fe a.
{5:2} Jerusalema Beram Kotkhâr an ti bula chun dîl a um a, chu dîl chu Aramik tongin Bethesda an ta, tuolpûk panga a nei a.
{5:3} Chu taka chun tui hung phul hun inchânin damnaw mitdel, kebai le zeng tam tak an zâl khup a.
{5:4} A châng chângin Lalpa vantirko a hung tum a, dîl tui chu a chokphul a, damnaw tu khom tui phul laia dîla inchawm thla hmasa tak chu ieng ang natna nei khom an dam pei hlak a.i
{5:5} Chu taka chun kum sawmthum pariet zet zeng tah mi pakhat a um a.
{5:6} Isun a zàl lai a hmu a, chuong ang chun sawt tak a um tah ti a hriet a, "Dam i nuom am?" a ta.
{5:7} Zeng chun, "Pu, tui a hung phul pha dîla mi sietu ding mi ka nei si naw a, lùt ka tum sûngin mi dangin an mi lùt khal nawk pei hlak annawm" a ta.
{5:8} Isun a kuomah, "Tho la, i puonpha la la, lawn ta rawh" a ta.
{5:9} Zeng chu a dam ta nghal a, a puonpha a lâk a, a lawn el tah a. Chu ni chu Sabat a nih.
{5:10} A dampa kuoma chun Judahaiin, "Sabat a ni hi, i puonpha i chawi a thieng nawh" an ta.
{5:11} Ama chun, "A mi sukdamtuin 'I puonpha la la, lawn ta rawh' a mi tih annawm" tiin a don tawl a.
{5:12} Anni chun, " 'I puonpha la la, lawn ta rawh' titu che chu tu'm a na?" an ta.
{5:13} Ama chun tu'm a nih ti a hriet dêr si nawh, Isu hlak mipui inzi nuoi nuoi lai chun a pil hmang ta dai si.
{5:14} Chu hnung chun Isun ama chu tempulah a hmu a, a kuomah "Ngai rawh, i lo dam tah hi, suol nawk ta ngai naw rawh, chuong naw chun i chungah thil tha naw nawk zuol hung tlung rawi a tih" a ta.
{5:15} Ama chu a fe a, a sukdamtu chu Isu a nih ti Judahai chu a va hril a.
{5:16} Sabat nia chuong ang thil a thaw lei chun Judahaiin Isu chu an sukduda tah a.
{5:17} Isu chun anni chu a don a, "Ka Pain tu chen hin sin a thaw zing a, kei khomin ka thaw a nih" a ta.
{5:18} Chuleiin Judahaiin ama chu sukhlum an tum nawk zuol a, Sabat a bawsiet lei chauh khom ni loa Pathien a Paah inbûk a, Pathien tluka a'n sie leiin.
{5:19} Isun anni chu a don a, "Thu dik tak ka hril cheu hi. Naupa hin Pain a thaw a hmu chauh naw chu ama khâtin ieng khom a thaw thei naw a, Pain a thaw ang ang chu Naupa khomin a thaw a nih.
{5:20} Pain Naupa a hmangai a, a thilthaw iengkim a'n entir a, mak in tì dingin hieng nèka thil ropui lem khom hi la'n entir a tih.
{5:21} Pain mithi keithoa a sukhring nawk angin, Naupa khomin a nuom nuom a sukhring el a nih.
{5:22} Pain tu chungthu khom a rèlpêk naw a, Naupa kuomah rorêlna a pêk vong a nih;
{5:23} mi po poin Pa an inza anga Naupa an inzàna dingin. Tu khom Naupa inza naw chun ama tirtu Pa an inza naw a nih.
{5:24} "Thudik tak ka hril cheu hi, tu khom ka thu hrea a mi tirtu ring chun chatuon hringna a nei a, thiem naw a chang ta naw a, thinaa inthoka suokin hringnaah a lût ta lem a nih.
{5:25} Thudik ka hril cheu hi, a hun a hung tlung ding a na, tu khom hin a tlung ta mêk a; mithihaiin Pathien Naupa rawl hrieng an ta, a hre taphot hring an tih.
{5:26} Pa chu amaa hringna hnâr a ni angin Naupa khom amaa hringna hnâr nina a pêk.
{5:27} Mihriem Naupa a ni leiin a kuomah rorêl theina thu a pêk bok.
{5:28} "Hieng hi makti naw ro, mithi lo zâl ta po poin a rawl an hriet hun la tlung a ta,
{5:29} thlàna inthokin hung suok vong an ta, thil tha thawtuhai chu hringna chang dingin tho nawk an ta, thil suol thawtuhai ruok chu thiem naw chang dingin tho nawk an tih.
{5:30} Keima khâtin ieng khom ka thaw thei nawh, hrila ka um ang peiin ro ka rêl a, ka rorêl khom a'n dik a nih, keima ditzawnga thaw tum loa a mi tirtu ditzawng chauh thaw ka tum leiin.
{5:31} "Mani chanchin inhriettir ni lang chu, ka thu inhriettir chu ringsan tlâk ni naw nih.
{5:32} Amiruokchu, mi dang ka thu inhriettirtu a um a, ka thu a'n hriettir chu a'n dik ti ka hriet.
{5:33} Johan kuomah mi in tir a, ama chun thutak a lo hril tah cheu kha.
{5:34} Mihriem hrietpuina ka pom lei ni loin, sandama in um theina dingin chuong chu ka hril a ni lem.
{5:35} Johan chu khawnvar var tak a na, a varah hlim taka chêng hri khom in nuom a.
{5:36} Sienkhom, Johan thu hrietpuina nêka poimaw lem hrepuitu ka nei. Pain hlen dinga sin a mi pêkhai, tuta ka thaw lai mêk hin Pain kei a mi tir ngei a nih ti a'n hriettir a nih.
{5:37} A mi tirtu Pa ngei chun ka thu a'n hriettir bok a nih. A rawl iengtik lai khom in hriet ngai naw a, a hmêl in hmu ngai bok nawh.
{5:38} A thu khom lungrilah in pâi zing nawh, a tir hi in ring naw leiin.
{5:39} Pathien lekha thuhai ngun takin in inchûk hlak, chuonghai chun chatuon hringna pe thei cheua in ngai leiin. Chuong lekha thuhai chu ka aia ka thu inhrietirtu an nih.
{5:40} Chuong sà khom chun hringna nei dingin ka kuomah in hung nuom si nawh.
{5:41} "Mihriem inpàk hlaw hi ka thil hnot a ni nawh.
{5:42} Nangni ka hriet cheu. In lungrilin Pathien in hmangai nawh ti ka hriet.
{5:43} Ka Pa hmingin ka hung a, in mi lo pom si nawh; mi dang mani hmingin hung sien, ama chu lo pom in tih.
{5:44} Pathien tak um sun chawimawi hlaw tuma thang la si loa nangni inchawimawi ton ringot in lawm hin iengtin am ring thei in ta?
{5:45} Pa kuomah keiin ka hêk chèu ring naw ro, nangni hêktu chu in beisei innghatna Mosie a nih.
{5:46} Mosie in ring dàm chu ni sien, kei khom mi ring in tih, ama chun ka chanchin a nih a ziek.
{5:47} A thu ziek in ring si naw chun iengtin am ka thu hril ring hrim in ta?" a ta.
{6:1} Chu hnunga chun Isu chu Galili dîl (Tiberi dîl tia ko bok) râl tieng chun a kâi a,
{6:2} damnaw chunga inchikna thilmak a thawhai an hmu leiin mipui tam takin an zui a.
{6:3} Isu chu tlângah a kâi a, chu taka chun a zirtirhai leh an inthung a.
{6:4} Judahai Fekân Kùt chu a hnâi tah a.
{6:5} Isu chu a ngha vel a, mipui tam tak a kuom tieng pana hung a hmu chun Filip kuomah, "Hienghai fâk ding hi bei khaw lai am inchawng ei ta?" a ta.
{6:6} Chu chu Filip fiena dinga a hril a nih, a thaw ding chu aman a hriet diem ta si a.
{6:7} Filip chun, "Mi tinin tlawmtea an chang seng ding khom ni sien, puitling pakhat thla riet hlaw khomin dai naw nih" a ta.
{6:8} A zirtir laia pakhat, Andri, Simon Peter unaupa chun,
{6:9} "Hi taka hin naupang pakhat barli beipêr panga le ngate pahni chawi a um a, sienkhom mi hieng zozài lai hin chu chu ieng tham am nîng a ta?" a ta.
{6:10} Isun, "Mipuihai hi inthungtir ro" a ta. Chu hmun chu hlobet hmun a na, patling ngot khom sângnga laia tam chu an inthungtir a.
{6:11} Isun beipêr chu a lâk a, lawmthu a hril zoin mipui thunghai kuoma chun an semtir a, chuong ang chun nga khom chu an semtir bok a, an khop tawkin an chang seng a.
{6:12} An fâk khop chun zirtirhai kuomah, "Fâk mahlahai kha ieng khom inchek ral lo dingin rût khawm vong ro" a ta.
{6:13} Barli beipêr panga an fâk bàng an rût khawm chu bawm sawmpahni sip a nih.
{6:14} Inchikna thilmak a thaw mipuiin an hmu chun, "Hi mipa hi Zawlnei, khawvela hung ding chu a ni ngèi hi" an ta.
{6:15} Lala siem lui dingin an hung inthok tum ti Isun a hrietin tlângah ama chauin a fe hmang nawk tah a.
{6:16} Khuo a hung inhnu chun a zirtirhai chun dîl tieng an pan thla a,
{6:17} Kapernaum pan dingin longah an chuong a, an inthok suok a, khuo khom a hung inthim tah a, Isu ruok chu a la hung tlung nawh.
{6:18} Thlî na taka a hrâng leiin tui chu a fawn hlup hlup a.
{6:19} Kilometar ruk vêl an inkar hnung chun Isu chu dîl chunga kea lawna long tieng hung pan an hmu a, an ti hle a.
{6:20} Nisienlakhom ama chun, "Ti naw ro, kei ka ni annawm" a ta.
{6:21} Chu phing leh longa inchuongtir chu an nuom tah a, an pan khawmuol chu an tlung ta nghal a.
{6:22} A zînga chun dîl rala mipui la umhai chun long pakhat chauh naw chu long dang an hmu naw a. Isu hlak chu a zirtirhai lai longah a chuong ve si nawh ti le a zirtirhai chauh an fe ti an hriet bok si a.
{6:23} Isun lawmthu a hril zoa bei an fâkna bul el dîl kaia chun Tiberiaa inthokin long iemani zât a hung tlung a.
{6:24} Isu le a zirtirhai chu chutaka chun an um ta nawh ti mipuiin an hmuin longahai chun an chuong a, Isu zongin Kapernaum tieng an pan a.
{6:25} Dîl râl tieng Isu an va hmu chun, "Zirtirtu, ieng tik laiin am hi taka hin i lo tlung hman?" an ta.
{6:26} Isun, "Thudik tak hril ka ti cheu, inchikna thilmak in hmu leia mi zong in ni nawh, bei in fâk khop leia mi zong in ni lem.
{6:27} Bu bohmang nawk el hlak zongin inlap rak rak naw ro, chatuon hringna chen dai bu chu zong lem ro. Chu bu chu Mihriem Naupain pêng a ti cheu, chu dinga ama chu Pa Pathien namnghet a ni si a" a ta.
{6:28} Chu phing leh anni chun, "Pathien dit dàn anga a rong kan bawl theina dingin ieng am thawng kan ta ?" tiin an indon a.
{6:29} Isun, "Pathien rong in bawl dàn ding chu hi hi a nih: a tir hi ring ro" a ta.
{6:30} "An leh, kan hmua kan ring theina ding chein inchikna thilmak ieng am thawng i ta?
{6:31} Pathien lekha thua 'Vàna inthokin anni chu fâk ding a pêk' ti ang khan kan thlatuhaiin thlalèrah manna an fâk kha" an ta.
{6:32} Isun, "Thudik tak ka hril cheu hi, vàna inthokin Mosien bei a pêk naw cheu, vàna inthoka bei tak tak petu cheu chu ka Pa a nih.
{6:33} Pathien bei pêk chu vàna inthoka hung tum, khawvel ta dinga hringna petu hi a nih" a ta.
{6:34} Anni chun, " Pu, chu bei chu mi pe rop rawh" an ta.
{6:35} Isun, "Kei hi hringna bei chu ka nih; tu khom ka kuoma hung chu a phìng tâm ngai naw ni a, a mi ringtu chu a dang châr ngai bok naw nih.
{6:36} Amiruokchu, ka hril ta cheu ang khan, in mi hmu taa chu in mi ring si nawh.
{6:37} Pain a mi pêk po chu ka kuomah hung an ta, ka kuoma hung taphot chu hnot suok naw ning.
{6:38} Mani ditzawng thaw dinga vàna inthoka hung ka ni naw a, a mi tirtu ditzawng thaw dinga hung tum ka ni lem.
{6:39} A mi tirtu ditzawng chu hi hi a nih: Aman a mi pêk po po tu khom inhmang loa ni kin nia ka keitho nawk vong hi.
{6:40} Ka Pa ditzawng chu hi hi a nih: tu khom Naupa hmua ama ring taphotin chatuon hringna neia, anni chu ni kin nia ka keitho nawk chu" a ta.
{6:41} "Vàna inthoka bei hung tum chu ka nih" a ti leiin Judahai a chungah an chier a.
{6:42} "Hi mipa hi Josefa naupa Isu kha a ni naw am a ni? A nu le pa khom ei hriet annawm. Ieng leia tuta 'Vàna inthoka hung tum ka nih' dâm a ti an lie?" an ta.
{6:43} Isun a don a, "Chier chier naw ro.
{6:44} Mi tirtu Pain ka kuom tieng a hîp naw chu tu khom ka kuomah an hung thei nawh; anni chu ni kin niah keitho ka tih.
{6:45} Zawlneihaiin, 'An rêngin Pathienin zirtir a tih" ti an lo ziek kha. Mi tin, Pa thu hre a, a kuoma inthoka inchûk taphot chu ka kuomah an hung hlak.
{6:46} Pa hmu tah an um tìna a ni nawh; Pathiena inthoka hung pa hi Pa hmutu um sun chu a nih.
{6:47} Thudik tak ka hril cheu hi, a ringtu chun chatuon hringna a nei tah.
{6:48} Kei hi hringna bei chu ka nih.
{6:49} Inthlàtuhaiin thlalèrah manna an fâk a, sienkhom an thi a.
{6:50} Vàna inthoka bei hung tum ruok hi chu a fa taphot thi naw ni hai.
{6:51} Kei hi vàna inthoka hringna bei hung tum chu ka nih. Hi bei hi tu khomin a fâk chun kumkhuoin hring zing a tih. Khawvel hringna dinga ka pèk ding bei chu ka taksa hi a nih" a ta.
{6:52} Chuongchun Judahai chu nasa takin an insêl a, "Hi pa hin ieng tin am a taksa fàk dingin mi pe thei a ta?" an ta.
{6:53} Isun an kuomah, "Thu dik tak ka hril cheu hi; Mihriem Naupa taksa fa a, a thisen in dawn bok naw chun nangni khâtin hringna in nei si nawh.
{6:54} Tu khom ka taksa fa a, ka thisen dawntu chun chatuon hringna a nei tah, keiin ni kin niah ama chu keitho bok ka tih.
{6:55} Ka taksa hi bu tak tak a na, ka thisen hi dawn ding tak a nih.
{6:56} Tu khom ka taksa fa a, ka thisen dawntu chu keimaah a um zing a, kei khom amaah ka um zing a nih.
{6:57} Pa hring zing chun a mi tir a, Pa leiin kei khom ka hring a, chuong ang bokin tu khom mi fatu chu keia leiin hring vêng a tih.
{6:58} Hi hi vàna inthoka bei hung tum chu a nih. Inthlatuhaiin manna an fâk a, an thi a, hi bei fatu ruok chu chatuonin hring a tih" a ta.
{6:59} Kapernaum Sunagoga a zirtir laiin Isun hi thu hi a hril a nih.
{6:60} A zirtir tam takin chuong thu chu an hrietin, "Hi hi thu khir tak a nih, tuin am awi thei an ta?" an ta.
{6:61} Chu thua chun a zirtirhai an chier ti Isun a lungrilin a hriet a. "Hi thu hin a khei deu cheu am a ni?
{6:62} Mihriem Naupa hi a umna ngaia a kîr tung hmu lem inla chu ieng tin hielin am in ngai ding maw!
{6:63} Hringna petu chu thlarau a nih; taksa chu ieng khom a ni nawh. Thu ka hrilhai cheu hi thlarau le hringna a nih.
{6:64} Nisienlakhom, nangni lai a ring naw in um" a ta. A ring nuom lo ding le ama inmantirtu ding chu a tira inthokin Isun a hriet zing si a.
{6:65} "Chu lei tak chun a nih in kuoma 'Pain ka kuoma hung dinga a ti hai naw chu tu khom ka kuomah an hung thei nawh' ka ti kha" a ta.
{6:66} Chu chena inthok chun a zuitu laia mi tam tak hnàr a kîr a, a kuomah an fe nawk ta naw a.
{6:67} Chuongchun, sawm le pahnihai kuoma chun Isun, "Nangni khom fe hmang in nuom ve am?" a ta.
{6:68} Simon Peterin a don a, "Lalpa, tu kuom dang am feng kan ta? Nangin chatuon hringna thu i nei annawm.
{6:69} Pathien Mi Thienghlim Krista chu i nih ti kan ring a, hriet khom kan hriet" a ta.
{6:70} Isun an kuomah, "Nangni sawm le pahnihai hi keima thlang in ni nawm a ni? Nangni laia pakhat hlak Diebol a ni nawk nghal bok leh!" a ta.
{6:71} (Simon Iskariot naupa Juda chu sawm le pahnihai laia pakhat ni sien khom a hnunga ama inmantirtu ding a ni si thu a hrilna a nih).
{7:1} Chu zoa chun Isun Galili ram a fang vel a; Judahaiin that tuma remchâng an zong leiin Judai ram ruok chu a fang nuom nawh.
{7:2} Judahai Bawkte Kùtj chu a hnâi tah a.
{7:3} Isu unauhai chun a kuomah, "Hi hmun hi suoksan la, Judai ramah fe rawh, i zirtirhaiin i thilthaw hi an hmu theina dingin.
{7:4} Hmingthang nuom siin tu khomin a rûkin thil an thaw ngai nawh. Hieng thil hi i thaw rau rau si chun khawvel hrietah intar lang ta la" an ta.
{7:5} A unauhai ngei khomin ama chu an ring si nawh.
{7:6} Isu chun, "Ka hun a la tlung nawh, nangni hun ruok chu a tlung zing a nih.
{7:7} Khawvelin nangni a theida thei naw cheu, kei ruok chu a mi theida a, a thil suol thaw kan hriettir hlak leiin.
{7:8} Kûta chun hang fe unla, kei chu la hung hri naw phot ka tih, ka hun a la tlung naw leiin" a ta.
{7:9} Chuong thu chu an kuomah a hril a, Galili ramah a la châm zing a.
{7:10} Kût hmang dinga a unauhai an fe hnungin ama khom tlâng hriet loin a rûkin a hang fe a.
{7:11} Kût lai chun ama chu Judahaiin an zong a, "Khaw lam a um?" tiin an indon a.
{7:12} Mipui chun a chanchin an hril sup sup a. Thenkhatin "Mi tha a nih" an ta, a thenin "Teu lo e, mipui hlêmtu a nih" an ti bok a.
{7:13} Judahai an ti leiin tu khomin a chungchàng thu uolâu takin an hril ngam nawh.
{7:14} Kût vànglai takin Isu chu tempulah a hang fe a, a zirtir a.
{7:15} Judahaiin, " Hi pa hin inchûkna nei si loin iengti lawm lawma hienga a hriet?" tiin makti takin an indon tuo a.
{7:16} Isu chun, "Ka thu inchûktir hi keima awm thu suok el a ni naw a, a mi tirtu zirtirna a ni lem.
{7:17} Tu khom Pathien ditzawng thaw nuomtu chun ka thu inchûktir hi Pathiena inthoka suok am ka phuokfawm ti hrieng an tih.
{7:18} Tu khom mani phuokfawm thu hriltu chun mani ropuina a zong a nih. A tirtu ropuina zongtu ruok chu mi thutak a na, amaa chun indik nawna hrim a um nawh.
{7:19} Mosien Dàn a pêk cheu an naw maw? Sienkhom tu khomin in zawm nuom bok si nawh. Ieng leia mi that in tum?" a ta.
{7:20} Mipui chun, "Ramhuoi zawl i ni hi; tuin am that a tum rêng rèng che leh?" an ta.
{7:21} Isu chun, "Thil mak pakhat ka thaw a, inrêngin mak in ti a.
{7:22} Mosien sertan thu a pêk lei chêuin (Mosie thaw tan ni loin in thlatuhai chîng tan a ni lem kha), Sabat ni khomin ser in tan hlak.
{7:23} Mosie Dàn bawsiet nawna dinga Sabat ni khoma naupang ser in tan hlak si chun, ieng dinga Sabat nia mi ka sukdam lei ela ka chungah in lung a sen bik?
{7:24} Puo tieng inlang dàn ringot thlîr loin, indik takin thu rêl ro" a ta.
{7:25} Jerusalema mi thenkhatin, "Hi pa hi that an tum kha a ni naw am a nih?
{7:26} En ta u, tlâng hrietin thu a hril a, tu khomin an kal si naw hi! Ama hi hotuhaiin Krista chu ni ngeiin an hriet tah tìna am a ni ding?
{7:27} Hi pa hi khaw lai mi am a nih ti ei hriet si a; Krista chu a hung pha chun a hungna chin tu khomin an hriet awm top si nawh" an ta.
{7:28} Tempula a zirtir lai chun Isun rawl inring takin, "Nangnin in mi hriet, khaw lai mi am ka nih ti khom in hriet. Nisienlakhom, keima thua hung ka ni nawh. A mi tirtu hi mi indik tak a na, ama chu in hriet nawh.
{7:29} Kei ruok chun ama chu ka hriet; a kuoma inthoka hung ka na, ama mi tir ka nih" a ta.
{7:30} Chuongchun, ama chu man an tum a, sienkhom a hun a la tlung naw leiin tu khomin a chungah kut an thlàk hri nawh.
{7:31} Mipui laia tam tak ruok chun ama chu an ring a. "Mesia khom hung sien la, ama nêk hin inchikna thil mak a thaw rawn bik chuong ding am a nih?" an ti tawl a.
{7:32} A chungthua mipui titi rùk chu Farisaihaiin an hrietin, thiempu lalhai le Farisaihai chun Isu man dingin tempul pulis an tir a.
{7:33} Isun an kuomah, "Sawtnawte in kuomah la um hrîng ka ta, chu zoah a mi tirtu kuomah fèng ka tih.
{7:34} Nangnin mi zong in ta, mi hmu naw ti niu; ka umna dinga khom hung thei naw ti niu" a ta.
{7:35} Judahai chun, "Ei hmu thei naw dingin hi pa hi khaw lai am fe a tum a ni ding aw? Grikhai laia eini mi inpêm darhai lai fein Grikhai chu zirtir a tum am a ni ding?
{7:36} 'Nangnin mi zong in ta, mi hmu si naw ti niu, ka umna dinga khom hung thei naw ti niu' a ti hi ieng tìna am nîng a ta?" an ti tawl a.
{7:37} Kût tumtiek ni ding, a nipui nî tak chun Isu a ngîr a, inring takin a khêk a, "Tu khom dangchâr chu ka kuomah hung sien, dawn raw se.
{7:38} Pathien lekha thuin a hril angin, tu khom kei mi ring chu a sûnga inthokin hringna tui hung luong suok a tih" a ta.
{7:39} Chu chu ama ringtuhaiin Thlarau an la chang ding thu a hrilna a nih. Thlarau chu pêk a la ni hrì nawh, Isu chu chawimawia a la um si naw leiin.
{7:40} Chuong thu chu an hrietin mipui lai thenkhatin, "Hi pa hi zawlnei chu a ni ngei hi" an ti a.
{7:41} Mi dangin, "Hi pa hi Krista chu a nih" an ti bok a. Thenkhatin, "Krista chu Galili rama inthokin a hung suok ding maw?
{7:42} Pathien thuin, 'Krista chu Davida thla, Davida khuo Bethlehema hung pieng ding a nih' a ti an naw maw?" an ta.
{7:43} Chuongchun, ama leiin mipui lai inthèna a suok a.
{7:44} Anni laia thenkhat chun man an nuom a, sienkhom tu khomin an tawk nawh.
{7:45} Tempul pulishai chu thiempu lalhai le Farisaihai kuoma chun an kîr nawk a, anni chun, "Ieng dinga in hung thuoi naw?" an lo ti a.
{7:46} Tempul pulishai chun, "Hi mipa ang hrim hin tu khomin thu an la hril ngai nawh" tiin an don a.
{7:47} Farisaihai chun, "Nangni khom a lo hlêm hman ve cheu a ni maw?
{7:48} Hotuhai le Farisaihai laia mi tu khom ama ring an um nawh ti in hriet naw maw?
{7:49} Dàn hre lo mipuihai hi tongsephur an nih" tiin an khak a.
{7:50} Anni laia pakhat Nikodem, kha hmaa Isu kuoma lêng tah khan,
{7:51} "Ei Dàn ang chun, miin a thiem thu a hril ngaithlâk zet hma le iem a thaw ti hriet chieng zet hma chun thiem naw inchangtir thei a ni'm a ni?" a ta.
{7:52} Anni chun, "Nang khom Galili mi i ni ve am an tah? Pathien lekha thu ngun takin bi la, Galili rama inthokin zawlnei an suok ngai nawh ti hmûng i tih" an ta.
{7:53} Chuongchun, mi tin mani inah an inlawi ta seng a.
{8:1} Isu ruok chu Oliv tlàngah a fe a.
{8:2} A zîng vartienin tempulah a lût nawk a, chu taka mi um po po chun an hung bawr a, a thung a, anni chu a zirtir a.
{8:3} Dàn zirtirtuhai le Farisaihai chun nuhmei, a uire laia man,k an hung thuoi a, a laiah an inngîrtir a.
{8:4} Isu kuoma chun, "Zirtirtu, hi nu hi a uire lai taka man a ni a.
{8:5} Mosie mi pèk Dàn ang chun hieng ang nuhmei hi lunga dêng hlum ding a na, nangin iengtin am i ngai a?" an ta.
{8:6} Chu chu a hêkna ding an hmu theina dinga khal awk an tumna a nih. Sienkhom, Isu chu a kûn a, a kutpàrin hnuoiah thil a ziek a.
{8:7} Chuonga an hnaw sek sek lei chun a hang dâk a, an kuomah, "Nangni lai suol nei lo in um chun dêng hmasa raw se" a ta.
{8:8} A kûn a, hnuoi a ziek nawk a.l
{8:9} A thu hril an hrietin, a upa taka inthoka tanin pakhat khatin an inrel hmang a, a tawpah Isu le nuhmei ngîr chauh chu an um tah a.
{8:10} Isu chu a hang dâk a, "Nuhmei, khaw lai am an um zo ta a? Thiem naw inchangtir che tu khom an um naw a ni maw?" a ta.
{8:11} Ama chun, "Pu, an um nawh" a ta. Isu chun, "Kei khomin thiem naw ka'n changtir naw che. Fe la, suol nawk ta ngai naw rawh" a ta.m
{8:12} Isun an kuomah thu a hril nawk a. "Kei hi khawvel êntu ka nih, tu khom a mi zui chu inthimah lêng top naw ni a, hringna var nei lem a tih" a ta.
{8:13} Farisaihai chun, " Mani thu a nih i hril hi, i thu hril a'n dik nawh" an ta.
{8:14} Isun, "Keima thu inhriettir lang khom ka thu inhriettir chu thu dik a nih, ka hung suokna le ka fèna ding ka hriet si a; nangni chun ka hung suokna le ka fèna ding chin in hriet nawh.
{8:15} Nangni chun mihriem dân hmangin thu in rêl a, kei ruok chun tu chung thu khom ka rêl nawh.
{8:16} Lo rêl khom ni ta lang, ka thu rêl chu indik a tih, a rêltu chu keima el ni loin kei le mi tirtu Pa kan ni si a.
{8:17} In Dàna ngei khom, hrepuitu mi pahni thu chu pom tlâk a nih ti ziek a um.
{8:18} Keiin ka thu ka'n hriettir a, a mi hrepuitu chu mi tirtu Pa a nih" a ta.
{8:19} Anni chun "Khaw lam i pa chu?" an ta. Isun, "Nangnin in mi hriet nawh, ka Pa khom in hriet nawh. Kei mi hrie ni unla chu, ka Pa khom in hriet ta ding bah" a ta.
{8:20} Chuong thu chu tempul thawlawm bawm siena bula a zirtir laia a hril a nih. Tu khomin an la man chuong nawh, a hun a la tlung naw leiin.
{8:21} Isun an kuomah, "Ka fe hmang ding a na, nangnin mi zong in ta, in suolna leh thi'ng in tih; ka fèna dingah nangni hung thei naw ti niu" a ti nawk a.
{8:22} Judahai chun, " 'Ka fèna dingah nangni hung thei naw ti niu' a ti hi ama le ama inthat a tum nìng a ti?" tiin an indon tuo a.
{8:23} Isu chun hril zom peiin, "Nangni chu hnuoi tienga inthoka hung suok in na, kei chu chung tienga inthoka hung thla ka nih; nangni chu hi khawvela mi in ni a, kei chu hi khawvela mi hi ka ni nawh.
{8:24} Chu lei chu annawm, 'In suolna leh thîng in tih' ka ti kha; Keima chu ka nih ka ti hi in awi si naw chun in suolna leh thi hrim in tih" a ta.
{8:25} Anni chun, "Tu'm i na ?" an ta. Isun, "A tirin ka hril ta cheu an naw maw?
{8:26} In chungchang thua hin hril le rêl ding tam tak ka nei; ieng po khom ni sien, a mi tirtu chu mi indik tak a na, a kuoma inthoka ka hriet chauh khawvel kuomah ka hril hlak" a ta.
{8:27} An kuomah Pa thu a hril a nih ti an hriet si nawh.
{8:28} Isu bokin an kuomah, "Mihriem Naupa hi in khai kâng pha leh Keima chu ka nih ti le keima thuin thil ieng khom ka thaw naw a, Pain a mi hril ang peiin ka hril chauh a nih ti hung hre tâng in tih.
{8:29} A mi tirtu chu ka kuomah a um a, màkhâta um dingin a mi thlàthlam ngai nawh, a lawmzawng ka thaw pei hlak leiin" a ta.
{8:30} Chuong thu chu a hril lai zingin mi tam takin ama chu an ring tah a.
{8:31} Ama ringtu Judahai kuoma chun Isun, "Ka thuah in um zing chun ka zirtirhai ni takzet in tih.
{8:32} Thutak hrieng in ta, thutak chun inzalêntir a ti cheu" a ta.
{8:33} Anni chun, "Abraham thlahai kan nih, tu bawia khom kan la um ngai nawh. Iengti leia 'Inzalêntir a ti cheu' dàm chu i ti am a na?" an ta.
{8:34} Isun an kuomah, "Thu dik tak ka hril cheu hi, tu khom suol thawtu chu suol bawi a nih.
{8:35} Bawi chu sûngkuoah a thang zing nawh, naupa ruok chu kumkhuoin nau a ni zing.
{8:36} Chuleiin, Naupain a'n zalèntir cheu chun zalên tak tak tâng in tih.
{8:37} Abraham thlahai in nih ti ka hriet. Amiruokchu, mi that in tum si, ka thuin nangniah hmun a chang naw leiin.
{8:38} Keiin ka Pa kuoma thil ka hmu chu ka hril hlak; nangni ruok chun in paa inthoka in hriet chu in thaw hlak" a ta.
{8:39} Anni chun, "Kan pa Abraham a nih" an ta. Isun, "Abraham nauhai in ni chun Abraham thaw ang thawng in tih.
{8:40} Tu ruok hin chu, Pathien kuoma inthoka thutak hretu le hriltu cheu hi, mi that in tum si! Abrahamin hieng thil hi a thaw ngai nawh.
{8:41} In pa thaw ang in thaw ve a ni hi" a ta. Anni chun, "Sawn kan ni nawh, pa pakhat chauh kan nei, Pathien ngei chu" tiin thang an khaw a.
{8:42} Isu chun an kuomah, "In pa chu Pathien ni sien, mi hmangai in tih, Pathiena inthoka hung ka ni si a. Hi taka ka um hi ka thua hung ka ni naw a, amain a mi tir lei a nih.
{8:43} Ka thu hril hi ieng leia in hriet thiem naw? Ka thu in man fùk thei naw lei a nih.
{8:44} In pa Diebol nauhai in ni a, in pa lawmzawng thaw in nuom hlak. Ama chu a tira inthokin tuoltthattu a nih; thutakah a ngîr ngai naw a, amaah thutak a um bok nawh. Khêlhril hi a piengpui tong hrim a ni a, a khêlhlip a, khêl po po pa a nih.
{8:45} Thutak ka hril lei cheuin in mi ring naw a ni hi.
{8:46} Ka suolna hrie nangni lai tu'm in um? Thutak ka hril cheu hi, ieng leia in mi ring naw?
{8:47} Pathien mi chun Pathien thu a ngàithlàk hlak; nangni ruok chun ka thu in ngàithlàk nawh, Pathiena inthoka suok in ni naw leiin" a ta.
{8:48} Judahai chun, "Nang hi Samari mi, ramhuoi zawl kan ti che kha kan lo ti indik hle an naw maw?" an ta.
{8:49} Isu chun, "Ramhuoi zawl ka ni nawh, ka Pa ka chawimawi a ni lem; nangni ruok chun in mi sukpawi si.
{8:50} Mani ropuina ka zong nawh, sienkhom a zongtu pakhat a um a, ama chu rorêltu a nih.
{8:51} Thudik ka hril cheu hi, tu khom ka thu vongtu chun kumkhuoin thìna intem ngai naw nih" a ta.
{8:52} Chu zet chun Judahaiin, "Tuhin chu ramhuoi zawl i ni takzetzie kan hriet chieng tah. Abraham a thi tah a, zawlneihai khom an thi tah a, nang hlakin, 'Tu khom ka thu vongtu chun kumkhuoin thìna intem ngai naw nih' dâm i ti vêl a.
{8:53} Kan thlàtu Abraham nèkin i ropui lem am a ni? Ama khom a thi tah, zawlneihai khom an thi tah. Nang, a tua inruot rêng rêng che?" an ta.
{8:54} Isun a don a, "Mani inchawimawi ni lang, ka mawiin thu fûn naw nih. 'Kan Pathien' in ti ve, ka Pa chu mi chawimawitu a nih.
{8:55} Nangnin ama chu in hriet si nawh, kei chun ama ka hriet. 'Ama chu ka hriet nawh' ti lang, nangni ang boka khêlhlip nîng ka tih. Ama ka hriet a, a thu ka vong hlak.
{8:56} In thlatu Abraham kha ka nî hmu ding a ni leiin a hlim êm êm a, a hmu ta ngei a, a lawm hrim a nih" a ta.
{8:57} Judahai chun, "Nang kum sawmnga khom la tling lo che, Abraham i hmua maw?" an ta.
{8:58} Isun, "Thudik tak ka hril cheu hi, Abraham pieng hma khomin ka um tah" a ta.
{8:59} Ama dêngna dingin lung an rût a, sienkhom Isu ân bi a, tempula inthok chun an rel suok tah a.
{9:1} Isu chun a fe malamin mitdel saa pieng mi pakhat a hmu a.
{9:2} A zirtirhai chun, "Zirtirtu, mit indel saa pieng hi ama suol lei a ni, a nu le pa suolna lei?" tiin an indon a.
{9:3} Isun a don a, "Hi pa hin suol a thaw nawh, a nu le pa khomin an thaw bok nawh, amaah Pathien sinthaw a'n lang theina ding a ni lem.
{9:4} Sùn a ni lai hin a mi tirtu sin ei thaw ding a nih. Tu khomin sin an thaw thei naw hun zàn a hung tlung ding a nih.
{9:5} Khawvela ka châm sûngin khawvel êntu ka nih" a ta.
{9:6} Chuonga a hril zo chun hnuoiah chil a sâk a, a chilin pilpok a siem a, mitdel mita chun a bel a,
{9:7} "Siloam dîlah va sawp rawh" a ta. Siloam chu 'Tir' tìna a nih. Chuongchun a fe a, a va sawp a, mit varin a hung kîr tah a.
{9:8} An tuolbawmhai le kha hmaa a kutdaw lo hmu hlak hai chun, "Hi pa hi kutdawa thung hlak kha a ni nawm a ni?" an ta.
{9:9} Thenkhatin, "Kha pa kha ni e" an ta, mi dangin, "An nawh ie, a angpui a ni lem" an ti bok a. Ama chun, "Kha pa kha ka nih" a ta.
{9:10} Anni chun, "Anleh, ieng tin am i mit a hung var leh?" an ta.
{9:11} Ama chun, "Mi pakhat Isu an ti khan pilpok a siem a, ka mitah a bel a, 'Siloam dîlah va sawp rawh' a ta, ka va sawp a, ka hmu thei el a nih" a ta.
{9:12} Anni chun, "Ama chu khaw la'm a um?" an ta. Ama chun, "Ka hriet nawh" a ta.
{9:13} Chuongchun, mitdel ni hlak kha Farisaihai kuomah an thuoi a.
{9:14} Isun pilpok siema a mit a sukvar ni kha Sabat a nih.
{9:15} Farisaihai chun mit varna a hmu dàn chu an indon a. Ama chun, "Ka mitah pilpok a bel a, ka phì fai a, ka hmu thei el a nih" a ta.
{9:16} Farisai thenkhat chun, "Chu pa chun Sabat an ser naw leiin Pathien kuoma inthoka suok ni naw nih" an ta. Thenkhat ruok chun, "Misuolin ieng tin am hieng ang thilmak hi thaw thei a ta?" an ti bok a, anni rawi inkârah inthèna a hung suok ta a.
{9:17} "Ama chu ieng angin am i ngai, i mit a sukvarpèk si che a?" tiin mitdel chu an indon nawk a. Ama chun, "Zawlnei a nih" a ta.
{9:18} A nu le pa an ko hma chun mitvarna changtu chu kha hmaa mitdel ngei a ni thu le mitvarna a hmu thu chu Judahai chun an awi nuom tlat naw a.
{9:19} A nu le pa kuoma chun, "Hi pa hi in naupa, mitdel sa hrima pieng in ti kha a ni? Iengtin am tuhin a hung hmu thei ta a?" tiin an indon a.
{9:20} Anni chun, "Hi pa hi kan naupa a nih ti kan hriet. Mitdel sain a pieng ti khom kan hriet.
{9:21} Nisienlakhom, iengtin am tuhin a hung hmu thei tah ti kan hriet naw a, a mit sukvartu khom kan hriet bok nawh; ama kha indon ro, puitling a ni ve tah annawm, aman ama chungthu chu hril raw se" an ta.
{9:22} Judahai an ti leiin a nu le pa chun chuong ang chun an ti a nih; Judahai chun, "Ama chu Krista a nih" tia pom taphot chu sunagoga inthoka hnawl ding tia thu an lo rêl ta sa a ni si a.
{9:23} Chu lei chun a nih a nu le pain "ama kha indon ro, puitling a ni ve tah annawm" an ti chu ni.
{9:24} Chuongchun, mitdel ni hlak chu an ko nawk a, "Pathien chawimawi rawh.n Hi mipa hi misuol a nih ti kan hriet" an ta.
{9:25} Ama chun, "Misuol a ni le ni naw ka hriet nawh, thil pakhat ka hriet, mitdel ka ni hlak a, tuhin chu ka hmu thei tah" a ta.
{9:26} Anni chun, "Iengtin am a thaw chea i mit a hung var el chu?" tiin an indon nawk a.
{9:27} Ama chun, " Ka hril vong ta cheu annawm, in hriet nuom si nawh; Ieng dinga tuta in hriet nuom nawk tlat? Nangni khom a zirtir ni ve in nuom a ni?" a ta.
{9:28} Anni chun an hal a, "Nanga phiengsen hi ama zirtir i na, keini chu Mosie zirtirhai kan nih.
{9:29} Pathienin Mosie a biek ti kan hriet, hi pa ve hi khaw laia mi am a na ti kan hriet hrep nawh" an ta.
{9:30} Ama chun a don a, "Chu tak chu a nih a makna chu! Khaw lai mi am a nih ti in hriet naw a, sienkhom ka mit a sukvar tlat si.
{9:31} Pathienin mi suol thu a ngaithlâk ngai nawh ti ei hriet; Pathien ngaisaktu, a ditzawng thawtuhai thu ruok chu a ngaithlàk hlak.
{9:32} Khawvel insieng tira inthokin mitdel saa pieng mit an sukvar nawk ti tu khomin an hriet ngai nawh.
{9:33} Hi pa hi Pathien kuoma inthoka suok ni naw sien chu ieng khom thaw thei naw nih" a ta.
{9:34} Anni chun, "Nang, suol letdèra piengin keini i mi hril vei maw!" an ta. Chuongchun, an hnot suok tah a.
{9:35} An hnot suok ti Isun a lo hriet chun a zong suok a, "Pathien Naupa i ring am?" a ta.
{9:36} Ama chun, "Pu, ama chu tu am a na? Ring ka tih" a ta.
{9:37} Isun a kuomah, "Ama chu i hmu zing tah, a betu che hi a nih" a ta.
{9:38} "Lalpa ka ring ie" tiin a chawibiek nghal a.
{9:39} Isun a kuomah, "Rorêl dinga hi khawvela hung ka nih, mitdelhai mit a hung varna ding le mitvarhai mit a hung indelna dingin" a ta.
{9:40} An bula um Farisaihaiin chu thu chu an hrietin, "Keini khom mitdel kan ni ve a ni?" an ta.
{9:41} Isu chun, "Mitdel in ni chun suol leia inthiem nawna lungril nei naw ti niu; tuhin chu 'Kan hmu thei' in ti tlat leiin inthiem nawna suol chu nangniah a um zing a nih" a ta.
{10:1} "Thu dik tak ka hril cheu hi, tu khom beram huong kotkhâra lût loa hmun danga inthoka lawn lût chu rûkru le suomhmang a nih.
{10:2} Tu khom kotkhâra lût ruok chu berampu a nih.
{10:3} Kotkhâr vêngtuin ama chu kot a lo hongpèk a, a beramhaiin a rawl an hriet a, a beramhai chu an hmingin a ko seng a, a thuoi suok hlak.
{10:4} A beram po po a khal suok vong pha leh an hma a thuoi a, a beramhai chun an zui hlak, a rawl an hriet leiin.
{10:5} Mi dang chu zui naw ni hai, tlàn hmangsan lem an tih, a rawl an hriet naw leiin" a ta.
{10:6} Hi tekhinthu hi Isun an kuomah a hril a, sienkhom a umzie an hriet si nawh.
{10:7} Chuleiin, an kuomah Isun a hril nawk a. "Thu dik tak ka hril cheu hi.
{10:8} Kei hi beram kotkhâr chu ka nih. Ka hmaa hunghai po po kha rûkru le suomhmang vong an nih; sienkhom beramhaiin an rawl an ngaithlàk nawh.
{10:9} "Kei hi kotkhâr chu ka nih; tu khom keimaa lût taphot chu him a ta, lûtin suok a ta, tlatna hmun tha hmu bok a tih.
{10:10} Rûkru chu inru ding dàm, sukhlum ding dàm le sukse ding dâm chauin a hung a; kei ruok chu hringna an neina ding le tam tak an neina dinga hung ka nih.
{10:11} "Kei hi berampu tha ka nih; berampu tha chun beramhai ta dingin a hringna a pêk hlak.
{10:12} Inhlawfa, berampu tak ni lo, beram neitu ni bok lo chun satene hung a hmu pha beramhai chu a tlànsan a, satenein beramhai chu a se a, a sukdar hlak.
{10:13} Inhlawfa a ni leiin a beramhai a ngaisak naw a, a tlànsan hlak.
{10:14} Kei chu berampu tha ka nih; ka beramhai chu ka hriet a, ka beramhai khomin an mi hriet,
{10:15} Pain a mi hriet ang le keiin Pa ka hriet ang hin; chun, an ta dingin ka hringna ka pêk bok.
{10:16} Hi beram huonga mi naw khom hi beram dang ka nei. Anni khom la hung thuoi ngei ka tih. Ka rawl ngaithlàng an ta, vêngtu pakhat hnuoiah beram ruol khat ni tâng an tih.
{10:17} Lak nawk dinga ka hringna ka pêk ding a ni lei hin Pain a mi hmangai a nih.
{10:18} Tu khomin mi lapêk naw nih, keima nuom thuin ka pêk lem ding a nih. Pe thei ka na, la nawk thei khom ka nih; hi thupêk hi ka Pa kuoma inthoka ka hmu a nih" a ta.
{10:19} Chuong thu lei chun Judahai lai inthèna a suok nawk a.
{10:20} Anni laia mi tam takin, "Ama hi ramhuoi zawl, mi invêt letdèr a ni hi; ieng dinga a thu in ngaithlàk?" an ta.
{10:21} Thenkhatin, "Hieng ang thu hi ramhuoi zawl thu ni thei naw nih. Ramhuoiin mitdel mit a sukvar thei am a ni?" an ta.
{10:22} Thlasik lai, Jerusalemah Hlànthar Kûto an hmang laiin,
{10:23} Isu chu tempula Solomon Tuolpùka chun a'n vàk vel a.
{10:24} Judahai chun an hung bawr a, "Ieng chen am lungawpinkaiin i mi sie ding a na? Krista i ni chun chieng takin mi hril el rawh" an ta.
{10:25} Isun a don a, " Ka hril ta cheu a, in awi si nawh. Ka Pa hminga thilmak ka thawhai khan ka chanchin a'n hriettir a nih.
{10:26} Nisienlakhom, in awi si nawh, ka beram laia mi in ni naw leiin.
{10:27} Ka beramhai chun ka rawl an hriet a, an mi zui hlak;
{10:28} an kuomah chatuon hringna ka pêk a, kumkhuoin thi naw ni hai; tu khomin ka kuta inthokin inchù thla thei bok naw ni hai.
{10:29} Anni mi petu ka Pa chu iengkim nèka ropui lem a nih; ka Pa kuta um chu tu khomin an lâk hmang thei bok nawh.
{10:30} Kei le Pa chu pum khat kan ni si a" a ta.
{10:31} Judahai chun ama dêngna dingin lung an rût nawk a.
{10:32} Isun an kuomah, "Paa inthoka suok thilmak ropui tak tak ka'n entir cheu a, a ieng lei tak khan am mi dêng in tum a na?" a ta.
{10:33} Judahai chun, "I thilmak thaw leiin lungin dèng chê kan tum nawh. Pathien i hrilsiet a, nang mihriem ve el bok si, Pathiena i'n sâl lei lem a nih" an ta.
{10:34} Isun a don a, "In Dàn lekhabuah "Pathienhai in nih, ka tih" ti ziek a ni nawm a ni?
{10:35} Pathien thu tlungnahai hman Pathienhai ti an ni chun (Pathien lekha thu chu hnawl thei a ni si naw a),
{10:36} Pathienin a ser hrang, 'Pathien Naupa ka nih' ka ti leiin, khawvela Pathien mi tir kei hin 'Pathien a hrilsiet' in ti maw?
{10:37} Ka Pa sin ka thaw naw a ni chun mi ring naw ro;
{10:38} ka thaw ruok chun kei mi ring naw unla khom, ka sinthaw bèk chu ring ro; Pa chu Keimaah a um a, kei Paah ka um ti in hriet a, in chieng theina dingin" a ta.
{10:39} Chuongchun, ama chu man an tum nawk a, sienkhom an man phàk lo dingin a'n rel hmang a,
{10:40} Jordan râl, Johanin kha hmaa baptisma a'n changtirna hmuna khan a fe a, chu taka chun a um ta zing a.
{10:41} Mi tam tak a kuomah an hung a, "Johanin inchikna thilmak ieng khom a thaw nawh, amiruokchu Johanin hi pa chungchang a hril taphot kha a lo indik vong a ni hi" an ta.
{10:42} Chu hmuna chun mi tam takin ama chu an ring tah a.
{11:1} Mari le a zuorpuinu Martha hai khuo Bethania um mi pakhat, a hming Lazar chu a damnaw a.
{11:2} Mari chu damnaw Lazar farnu a na, hriek rimtuia Lalpa chûl a, a sama a ke hrutu kha a nih.
{11:3} Chuongchun, a farnuhai chun Isu kuomah, "Lalpa, i hmangai kha a dam nawh" tiin thu an incha a.
{11:4} Isun a lo hriet chun, "Hi natna hi thina ding a ni nawh, Pathien ropuina ding a ni lem. Hi lei hin Pathien Naupa hi chawimawiin a um ding a nih" a ta.
{11:5} Martha le a a zuorpuinu le Lazar chu Isun a hmangai a,
{11:6} sienkhom a damnaw ti a hriet hnung khomin a umna ngaiah ni hni zet a la châm a.
{11:7} Chu hnung chun a zirtirhai kuomah, "Judai ramah fe nawk ei tiu" a ta.
{11:8} Zirtirhai chun, "Zirtirtu, kha hma el khan Judahan lunga dêng che an tum a, chuong sa khom chun i fe nawk ding maw?" an ta.
{11:9} Isun a don a, "Sùnah dârkâr sawmpahni a um naw am a ni? Sùnah mi a lêng chun, hi khawvel var hi hmanga a hmu fie thei leiin a'n sui ngai nawh.
{11:10} Zànah a lêng ruok chun, var a nei naw leiin a'n sui hlak" a ta.
{11:11} Chuong thu a hril zo chun Isun, "Ei ruolpa Lazar kha a in tah a, sienkhom kei har dingin ka fe ding a nih" a ta.
{11:12} A zirtirhai chun, "A in chun tha nawk el a tih" an ta.
{11:13} A thi thu Isun a hrilna a nia chu a zirtirhai chun in pangngaia in a ni thu a hril an sawn a.
{11:14} Chuongchun, Isun fie taka hrilin, "Lazar a thi a nih.
{11:15} Nangni tieng ngaituona leiin, chu taka ka um naw chu ka lawm, in ring theina dingin. Sienkhom, a kuomah fèng ei tiu" a ta.
{11:16} Thoma, Didum (Phira) an ti bok chun zirtir danghai kawlah, "Ama leh thi ding khomin, fe vèng ei tiu" a ta.
{11:17} Isu a hang tlung chun Lazar chu ni li thlànah a lo zal tah ti a hriet a.
{11:18} Bethani chu Jerusalema inthoka kilometer thum vèla hla a nih.
{11:19} Martha le Marin an tapä an sûn lei chun khawsawt lengpui Juda mi tam tak an hung a.
{11:20} Martha chun Isu a hung tlung ti a hriet charin a va tuok a, Mari ruok chun in a lo nghâk a.
{11:21} Martha chun Isu kuomah, "Lalpa, hi taka um ni la chu, ka tapä hi thi lo ding a na.
{11:22} Tu khom hin Pathien kuoma i hni taphot chu pêng a ti che ti ka hriet" a ta.
{11:23} Isun a kuomah, "I tapä chu tho nawk a tih" a ta.
{11:24} Martha chun, "Ni kin nia thonawknaa chun tho nawk a tih ti ka hriet" a ta.
{11:25} Isun, "Kei hi thonawkna le hringna chu ka nih; tu khom a mi ring chu thi sienkhom hring zing a tih.
{11:26} Tu khom chuong anga hring, mi ringtu taphot chu kumkhuoin thi naw nih. Chu chu i ring am?" a ta.
{11:27} Martha chun, " Ring e, Lalpa, Krista Pathien Naupa, khawvela hung ding chu i nih ti ka ring" a ta.
{11:28} Chu chu a hril zoin Martha chu a fe a, a zuorpuinu Mari chu a rûkin a va ko a, "Zirtirtu hi taka hin a um a, a ko che" a ta.
{11:29} Chu chu a hriet charin a tho vat a, Isu kuom tieng a pan ta nghal a.
{11:30} Isu chun khuo la lût hman loin Marthain a va tuok laia a umna ngaiah a la um zing a.
{11:31} Insûnga khawsawt lèngpui Judahaiin Mari a tho vat a, a suok an hmu phing leh, tap dinga thlàn tienga fe an sawn a, an zui a.
{11:32} Marin Isu umna a tlung a, ama a hmu charin a ke bulah a bokkhup a, "Lalpa, hi taka um ni la chu ka tapä hi a thi naw ding bah" a ta.
{11:33} Mari tap le a hung zuitu Judahai tap Isun a hmuin lungril na takin a'n rûm a,
{11:34} "Khaw lam in phûm a?" a ta. Anni chun, "Lalpa hung la, en rawh" an ta.
{11:35} Isu a tap tah a.
{11:36} Judahai chun, "En ta u, Lazar hi a lo va hmangai ngei de aw!" an ta.
{11:37} Anni laia thenkhat chun, "Midel mit sukvartu hin hi pa khom hi an thi nawtir thei naw maw?" an ti bok a.
{11:38} Isu chu hnuk ulh teu pumin thlàn a tlung a. Chu thlân chu pûk a na, a kot chu lungin an khàr a.
{11:39} Isun, "Lungkhàr hi dom son ro" a ta. Lazar farnu Martha chun, " Lalpa tuhin chu thu tâng a tih, a thìna ni li a ni ta si a" a ta.
{11:40} Isun a kuomah, "I ring chun Pathien ropuizie hmûng i tih ka ti naw che am a ni?" a ta.
{11:41} Chuongchun, lungkhàr chu an dom son a, Isu chun vàn tieng nghain, "Pa, i mi ngâithlàk leiin i chungah ka lawm.
{11:42} I mi ngâithlàk rop hlak ti ka hriet a, chu chu hi taka ngîrhai hriet dinga ka hril a nih, nangin kei hi i mi tir a nih ti an ring theina dingin" a ta.
{11:43} Chu chu a hril zoin rawl inring takin, "Lazar, hung suok rawh" a ta.
{11:44} Mithi chu a kut le ke thlân puona inzem pumin a hung suok a, a hmai khom inhrûkna puona tuom a nih. Isun an kuomah "A tuomna kha sût unla, infètir ro" a ta.
{11:45} Mari lengpuitu, Isu thilthaw hmutu Judahai laia mi tam tak chun Isu an ring tah a.
{11:46} Thenkhat ruok chu Farisaihai kuomah fein, Isu thilthaw chu an va hril a.
{11:47} Thiempu lalhai le Farisaihai chun Sanhedrin inkhawm an ko a, "Hi mi hin inchikna thilmak tam tak a thaw ta si a, iengtin am ei thaw ta ding a na?
{11:48} Hienga ei inthla zal chun mi po poin ama ring an ta, Roman sorkar hung inrol an ta, ei hmun thienghlim le ei hnam hi an hung suksiet vong ding a nih" an ta.
{11:49} Anni laia pakhat, a hming Kaiafa, chu kuma thiempu laltak chun a hril ve a, "Thil ieng khom in hriet nawh.
{11:50} Ei hnam pum ei chimit nawna dinga mipui aia mi pakhat a thi chu ei ta dingin a tha lem a nih ti in hriet phâk teu nawh" a ta.
{11:51} Chu chu ama lungril puok suoka a hril a ni nawh. Chu kum chun thiempu laltak a na, an hnam aia Isu thi ding a hril lawkna a ni lem.
{11:52} An hnam ai chauh khom ni loin, khawvela indar tah Pathien nauhai chu thuoi khawm nawk a, pawl khata a'n din ding thu khom a hril a nih.
{11:53} Chu nia inthok chun a sukhlum dàn ding an phierrûk ta a.
{11:54} Chu chena inthok chun Isu chu Judahai lai a lêngvâk ta naw a, thlalèr dep ram khaw pakhat Efraim an tia chun a fe a, chu khuoa chun a zirtirhai leh an inkulh ta zing a.
{11:55} Judahai Fekân Kùt a hnâi tah a, thingtlànga inthokin mi tam tak Fekân Kùt hmaa inthien dingin Jerusalemah an hang fe a.
{11:56} Anni rawi chun Isu an zong a, tempul tuolzawlah ngîr bûmin, "Iengtin am i ngai ve? Kûtah a hung naw top el ding maw?" tiin an indon tuo a.
{11:57} Ama an man theina dingin tu khomin a umna an hriet chun thuneituhai kuoma ripawt dingin Thiempu lalhai le Farisaihai chun thupêk an insuo ta si a.
{12:1} Fekân Kùt hma ni ruka chun mithi a keitho Lazar umna khuo Bethaniah Isu a hung tlung a.
{12:2} Chu taka chun ama hmingin zànbu an buotsai a, Marthain rong a bawl a, dawkàna thlàithlèng kìlpuituhai lai chun Lazar khom a thang a.
{12:3} Mari chun Nard hriek hlang hlak rimtui, to tak el, bûr khatp a hung chawi a, hriek chun Isu ke chûlin, a samin a ke chu a hrûk a. Hriek rimtui rim chun in chu a sip rum rum a.
{12:4} A zirtir laia pakhat, Juda Iskariot, ama inmantirtu ding chun,
{12:5} "Hi hriek rimtui hi zor a, mi retheihai kuomah ieng dinga a pêk lem el naw? A man hlak puitling kum khat hlaw hû zet a ni si a!" tiin a lo soisel a.
{12:6} Mi retheihai a'n voi leia chu chu a hril a ni nawh; rûkru a na, tangka ip koltu a na, chu ipa um chu a lâk hlak lei a nih.
{12:7} Isu chun, "Tosan raw khai! Ka ruong vui nia dingin hi rimtui hi a lo khêk hrim a nih.
{12:8} Mi retheihai chu ieng lai khom nangni lai an um zing an nawm, kei ruok chu in kuomah um zing naw nîng" a ta.
{12:9} Bethani khuoah Isu a um ti Juda mipuiin an hriet chun hmu dingin an fe a; Isu chauh ni loin, mithi a keitho Lazar khom chu hmu an nuom bok a.
{12:10} Chuleiin, thiempu lalhai chun Lazar khom sukhlum tumin an phierrûk a,
{12:11} ama leia Juda tam takin Isu chu ringa a tieng an pakài tâk leiin.
{12:12} A zînga chun kûta hung mipui tam takin Jerusalem panin Isu a hung ti an hriet a.
{12:13} Tûm kâu chawiin ama hmuok dingin an hung inthok suok a,Hosana,Lalpa hminga hung chu,A ham a tha;Israel Lal hung chu,A ham a tha tiin an khèk thuop thuop a.
{12:14} Isun sabengtung tuoi chu a hmu a, a chungah a chuong a,
{12:15} Pathien lekha thua"Ti naw, aw Zion naunu,En ta, i Lal a hung,Sabengtung tuoi chunga chuongin"tia ziek ang khan.
{12:16} Chuong thil chu a tîr chun a zirtirhan an hriet thiem nawh. Isu chawimawia a um hnungin a chungthu chuong ang chun ziek a ni leia an lo thaw a nih ti an hung hriet tah a.
{12:17} Thlàna inthoka Lazar a ko suok le mithi lâia inthoka a keitho tuma um ve mipuihai khan chu thu chu an puong dar pei bok a.
{12:18} Chu inchikna thilmak chu a thaw ti an hriet leiin mipui chun ama chu an lo hmuok a nih.
{12:19} Farisaihai chun, "En ta u, ieng khom ei law thei naw chu a ni hi! En hman ro, khawvelin ama an zui tah hi" an inti tuo a.
{12:20} Pathien be dinga kûta hang fehai lai chun Grik mi tuhai amanih an thang ve a.
{12:21} Anni chu Galili rama Bethesaida khuoa mi Filip kuoma chun an hung a, "Pu, Isu kan hmu nuom" tiin an ngèn a.
{12:22} Filip chun Andri a hril a, an pahni chun Isu an va hril a.
{12:23} Isun an kuomah, "Mihriem Naupa hi chawimawia a um hun chu a tlung tah.
{12:24} Thudik tak ka hril chêu hi, bu mal khom hnuoiah a tla a, a thi zet naw chun, bu chi mal chauin a um zing hlak a, a thi ruok chun rà tam tak a'n suo hlak.
{12:25} Tu khom mani nun thlâkhlàtu chun a chân hlak a, tu khom hi khawvela mani nun theidàtu chun vong zing a ta, chatuon hringna nei bok a tih.
{12:26} Tu khomin ka rong a bawl chun mi zui raw se, ka umnâ naah ka rongbawltu khom um a tih. Tu khom ka rong bawltu chu ka Pain chawimawi a tih.
{12:27} "Tuhin ka lungril a lungzîng hle a, ieng am hril tâng ka ta? 'Pa, hi hun hi mi'n pumpeltir lul rawh' ka ti ding am a ni? Ti lo e! Hi lei taka hi hun hi hung tlung ka nih.
{12:28} , Aw Pa, i hming chawimawi rawh" a ta. Chuongchun, vàna inthokin rawl a hung suok a, "Ka chawimawi tah, chawimawi pei ka tih" tiin.
{12:29} Chu taka ngîr ve mipuiin rawl chu an hrietin, "Vàninrûm a nih" an ta, a thenin "Vàntirkoin a biek a nih" an ti bok a.
{12:30} Isu chun an kuomah, "Chu rawl chu ka ta dinga suok a ni nawh, nangni ta ding a ni lem.
{12:31} Tu hi khawvel chungthu rêl lai a na, tuhin hi khawvel lal hi hnot suok nîng a tih.
{12:32} Hnuoia inthoka khai kânga ka um pha, mi po po keima tieng hîp ka tih" a ta.
{12:33} Chu chu ieng angin am a thi ding ti inentirna dinga a hril a nih.
{12:34} Mipui chun, "Krista chu kumkhuoa um zing ding a ni thu Dàn lekhabua inthokin kan hriet, ieng leia nangin, 'Mihriem Naupa chu khài kàngin um a tih' i ti am a na? Chu Mihriem Naupa chu tu'm a na?" tiin an indon a.
{12:35} Isun an kuomah, "Var hi sawt naw tè nangni lai a la um hri ding a nih. Var in la nei sûng hin lêng ro, thimin a nang hma cheu hin; thima lêng chun a fèna chin a hriet si nawh.
{12:36} Var in la nei sûng hin var hi ring ro, var nauhai in ni theina dingin" a ta. Chuong thu chu a hril zoin a fe hmang ta daih a, an hmu thei nawna dingin an bi hmang a.
{12:37} An mit hmû ngèiah chuong ang inchikna thilmak chu thaw sienkhom ama chu an ring chuong si nawh.
{12:38} Zawlnei Isaiin,"Lalpa, kan thucha tuin am a ring a?Lalpa kut khom tû kuom am a'n lang a?"tia a hril kha a hung tlung kimna ding a nih.
{12:39} Hi lei hin an ring thei naw a nih. Isai bokin hieng hin a lo hril kha:
{12:40} "Aman an mit a sukdel a,An lungril a sukchawlol a,An mitin an hmu nawna ding leLungrila an hriet thiem nawna dingin;Chuong naw chun ngha kîr an ta,Ka sukdam tawl el ding a ni si a."
{12:41} Isaiin a ropuizie a hmu chieng leiin chuong thu chu a hril a nih.
{12:42} Chuong sà khom chun mi tam takin, hotuhai laia mi chen khomin, Isu an ring tah a; amiruokchu, Farisaihai leia sunagoga hnong an inlàu leiin, an hril lang ngam si nawh.
{12:43} Pathien inpàk hlaw nêkin mihriem inpàk ni chu an hlut lem si a.
{12:44} Isu chu inring takin a khêk a, "Tu khom a mi ring chu kei mi ring ni loin a mi tirtu ring a ni lem.
{12:45} Tu khom a mi hmu chu a mi tirtu hmu a nih.
{12:46} Êntu dingin khawvelah ka hung a nih, a mi ring taphot chu thima a'n lêng nawna dingin.
{12:47} Tu khom ka thu hrea awi nawtu chu keiin thiem naw ka'n changtir nawh, khawvel thiem naw inchangtir dinga hung ka ni nawh, khawvel sandam dinga hung ka ni lem.
{12:48} Tu khom mi hnawl a, ka thu hrilhai pom nawtu chun a chungthu rêlpèktu ding pakhat a nei. Ka thu hril ngei hi ni kin nia thiemnaw chang dinga a chungthu rêlpêktu ding chu nîng a tih.
{12:49} Keima phuokfawm ka hril naw a, ka hril ding le ka tong dàn ding chu Pa ngèiin a mi pèk lem a nih.
{12:50} A thupêk chu chatuon hringna intluntu a nih ti ka hriet. Chuleiin, ka Pain hril dinga a mi ti ang chu ka hril el a nih" a ta.
{13:1} Fekân Kùt a tlung têp ta a, Isun hi khawvel suoksana Pa kuoma a kìr hun a tlung tah ti a hriet a. Khawvela um, ama mihai chu a hmangai rop hlak a, chu chu a tawp chenin a'n langtir a.
{13:2} Zànbu an kîl mèk lai chun diebolin Simon naupa Juda Iskariot lungrilah Isu a'n mantir dàn ding a lo inphantir dêr tah a.
{13:3} Pain a kutah thil iengkim a'n koltirzie le Pathien kuoma inthoka hung a na, Pathien kuoma bok a kîr nawk ding a nih ti chu Isun a hriet a.
{13:4} Bu an fàk lai chun a tho a, a korfuol a hlîp a, inhrûkna puon a kawngah a vêt a.
{13:5} Maihùnah tui a sung zo chun a zirtirhai ke a sawp tan a, a kawnga inhrûkna puon a vêt chun a hrûk hul a.
{13:6} Simon Peter kuom a hung tlung chun Peterin, "Lalpa, nang êm chun ka ke i sawp dim a ni?" a ta.
{13:7} Isun a kuomah, "Ka thilthaw hi tu hin i hriet nawh, sienkhom nakie chu la hung hrieng i tih" a ta.
{13:8} Peter chun, "Nang meu chun ka ke sawp lul lo e" a ta. Isun, "Ka sawppêk naw che chun keima le nangin ieng khom intawm thei naw mei nih" a ta.
{13:9} Simon Peter chun, "Chuong an leh, ka ke chauh sawp loin ka kut le ka lu khom tie!" a ta.
{13:10} Isun a kuomah, "Insil ta hnung chu ke naw chu sawp a ngai nawh, a fai vong annawm; nangni in fai, in rêng ruok chun ni loin" a ta.
{13:11} Ama inmantirtu ding chu Isun a hriet a, chuleiin "In rêng chun in fai nawh" a ti a nih.
{13:12} An ke a sawp zo chun a kawrfuol a hâk a, a thungnaah a hung inthung nawk a, "In chunga ka thilthaw hi a umzie in hriet am?
{13:13} Nangni chun Zirtirtu le Lalpa tiin in mi ko a, in ti dik hle, ka ni ngei hrim a.
{13:14} Kei Lalpa le Zirtirtu hmanin in ke ka sawp chun, nangni khomin ke in insawppèk ding a nih.
{13:15} In chunga ka thaw anga nangni khoma in thaw vèna dingin enton ding ka siempêk chêu a ni hi.
{13:16} Thu dik tak ka hril chêu hi, bawi chu a pu nèkin a ropui nawh, tirko khom a tirtu nèkin a ropui bok nawh.
{13:17} Chuong thil chu hre a, thaw ve nachâng in hriet chun lawm in tih. In rênga thu ka hril nawh; ka thlanghai chu ka hriet.
{13:18} Amiruokchu,Ka bei fatuin a kekhong,qKa chungah a'n let tahti Pathien lekha thu kha a hung tlung kim theina dingin a nih.
{13:19} Hieng thil hi a hung tlung hmâin ka hril cheu a ni hi, a hung tlung pha leh Keima chu ka nih ti in ring theina dingin.
{13:20} Thu dik tak ka hril cheu hi, tu khom ka mi tir lo lawmtu chun a mi pom a nih; tu khom kei mi lawmtu chun a mi tirtu khom a pom a nih" a ta.
{13:21} Isun chuong thuhai a hril zo chun namên loin a lungzîng a, "Thudik ka hril cheu hi, nangni laia mi pakhatin mi'n mantir a tih" a ta.
{13:22} Tu tak am a ti bîk an hriet naw leiin an inen thap a.
{13:23} Zirtir laia pakhat, Isun a hmangai chu a âwm hneng deuthawin a'n thung a.
{13:24} Simon Peter chun, "Tu'm a na a kawk bìk indon rawh" tiin mitin a hei hril a.
{13:25} Ama chu Isu âwm sikin a thle phei a, "Lalpa, a tu hi'm ie?" a ta.
{13:26} Isun a don a, "Thlênga bei hlek ka'n chie, ka pèk chu nîng a tih" a ta. Chuongchun, bei hlek chu a'n chie a, Simon naupa Juda Iskariot chu a pêk a.
{13:27} Bei hlek a pèk hnungin a sûngah Setan a lût nghàl a. Isun a kuomah, "I thaw ding chu thaw vat rawh" a ta.
{13:28} Dawkan kîla thunghai lai tu khomin chu chu ieng leia a kuoma a hril am a na ti an hriet nawh.
{13:29} Juda chu tangka ip koltu a ni leiin kût sûnga thil mamaw inchaw ding amanih, annawleh retheihai kuoma thil pe dinga Isun a hrilna ni dingin thenkhat chun an ngai a.
{13:30} Juda chun bei hlek chu a lâk a, a suok ta nghal a, zàn a ni ta hrim a.
{13:31} A suok hnung chun Isun, "Tuhin chu Mihriem Naupa chawimawiin a um tah a, amaah Pathien khom chawimawiin a um tah.
{13:32} Amaah Pathien chawimawia a um chun Pathienin ama khom chawimawi a ta, chawimawi nghal a tih.r
{13:33} Nauhai, sawt naw tè in kuomah la um ka tih. Nangnin mi zong in ta, Judahai kuoma ka hril tah ang khan, ka fèna dinga chun in hung ve thei nawh ti tuhin ka hril chêu a nih.
{13:34} Thupêk thar ka pêk cheu; inhmangai tuo ro; keiin ka hmangai ang chêuin nangni khom inhmangai tuo ro
{13:35} In inhmangai tuo chun mi po poin ka zirtirhai in nih ti chu taka inthok chun hrieng an tih" a ta.
{13:36} Simon Peterin a kuomah, "Lalpa, khaw lai am i fe ding a na" a ta. Isun, "Tu hin chu ka fèna dingah mi zui thei naw ti niu, nakie pha ruok chu mi la zui in tih" a ta.
{13:37} Peterin, "Lalpa, ieng leiin am tu khom hin ka zui thei naw ding che? I ta ding chun thi ka'n huom annawm" a ta.
{13:38} Isun a don a, "Ka ta dingin thi i'n huom chie maw? Thu dik ka hril che hi, nangin âr khuong hmain voi thum mi'n phat i tih!" a ta.
{14:1} "In lungril lungzing naw raw se. Pathien ring unla, kei khom mi ring ro.
{14:2} Ka Pa inah chèngna hmun tam tak a um. Chuong chu ni naw sien, ka hril ta ding chèu an nawm. Chu taka chun in ta dinga hmun buotsai dingin ka fè ding a nih
{14:3} In ta dinga hmun buotsaia ka fè chu hung kìr nawk ka ta, ka kuomah thuoi ka ti chêu, ka chèngnaah in chèng ve theina dingin.
{14:4} Ka fèna ding lampui khom in hriet" a ta.
{14:5} Thoman a kuomah, "Lalpa, i fèna ding chin kan hriet naw a, iengtin am a lampui lem chu hrieng kan ta?" a ta.
{14:6} Isun a don a, "Kei hi lampui le thutak le hringna chu ka nih; keimaa fe naw chu tu khom Pa kuom an tlung ngai nawh.
{14:7} Kei mi hrie ni unla chu ka Pa khom hrieng in tih. Tuhin chu in hriet tah a, ama khom in hmu ta bok" a ta.
{14:8} Filip chun, "Lalpa, Pa chu mi'n hmutir la, kan ta dingin a hun" a ta.
{14:9} Isun a don a, "Filip, hi chen rauh hi in kuomah ka um tah a, chuong sà khom chun tu'm ka nih ti i la hriet naw rop a ni maw? Tu khom a mi hmu chu Pa hmu a nih. Ieng leia 'Pa chu mi'n hmutir rawh' i la ti rop?
{14:10} Kei Paah ka um a, Pa keimaah a um ti hi in ring naw a ni? In kuoma thu ka hrilhai hi keima phuokfawm a ni nawh. Keimaa um zing Pa chun ama sin a thaw a ni lem.
{14:11} Kei Paah ka um a, Pa keimaah a um ka ti hi ring ro; annawleh ka thilthaw lei bêk hin mi ring ro.
{14:12} Thu dik tak ka hril cheu hi, tu khom a mi ring chun thil ka thawhai hi ama khomin thaw vèng a tih, hieng nèka thil ropui lem khom hi la thawng a tih, Pa kuoma fè ding ka ni leiin.
{14:13} Ka hminga in hnì taphot chu thaw pei ka tih, Pa chu Naupa leia chawimawia a um theina dingin.
{14:14} Ka hminga inhnì taphot chu thaw pei ka tih.
{14:15} "In mi hmangai chun ka thupêk zawm in tih.
{14:16} Chun, keiin Pa hnîng ka ta, ama chun Thlamuongtu dang, kumkhuoa umpuitu ding pêng a ti cheu.
{14:17} Chu chu Thlarau indik tak, khawvelin a hmu thei naw le hriet thei naw leia a chang thei naw chu a nih. Nangni ruok chun ama chu in hriet a, in kuomah a chêng a, nangniah hring zing a tih.
{14:18} Fahrain màksan naw ning cheu, in kuomah hung nawk ka tih.
{14:19} Sawt naw tè hnungah khawvelin mi hmu nawk ta naw nih. Nangni ruok chun mi hmûng in ta, kei ka hring leiin nangni khom hring vêng in tih.
{14:20} Chu huna chun kei Paa ka um dâm, nangni keimaah in um dâm, kei nangniah ka um dâm la hrieng in tih.
{14:21} Tu khom ka thupêk poma zawmtu chu mi hmangaitu a nih; mi hmangaitu chu ka Pain hmangai a ta, kei khomin hmangai ka ta, a kuomah inlâr bok kan tih" a ta.
{14:22} Juda, Iskariot an ti naw lem chun a kuomah, "Lalpa, kan kuomah inlâr a, khawvel kuomah i'n lâr si naw ding chu iengti lei am a na?" tiin a'n don a.
{14:23} Isun a don a, "Mi'n a mi hmangai chun ka thu zawm a tih, ka Pain ama chu hmangai a ta, a kuomah hung kan ta, a kuomah um zing kan tih.
{14:24} A mi hmangai nawtu chun ka thu a zawm nawh. Thu in hriet hi keima thu a ni nawh, mi tirtu Pa thu a ni lem.
{14:25} In kuoma ka la um sûng hin hieng thu hi ka hril chêu a nih.
{14:26} Thlamuongtu Thlarau Thienghlim, ka hminga Pain a hung tir ding chun iengkim zirtir a ti chêu a, in kuoma ka hril ta po po hai kha inhriet suoktir nawk a ti cheu.
{14:27} Thlamuongna ka màksanpêk cheu, keima thlamuongna ka pêk cheu, khawvelin a pêk ang ni lo ka pêk cheu hi. In lungril lungzing naw raw se; ti khom ti bok naw raw se.
{14:28} Ka fe hmang ding a na, in kuomah hung kìr nawk ka tih ka ti kha in hriet. In mi hmangai chun Pa kuoma ka fe ding hi lawm in tih: Pa chu keia nêkin a ropui lem si a.
{14:29} Chu chu a hung tlung pha in ring theina dingin, tuhin a hung tlung hmain ka hril chêu a nih.
{14:30} In kuomah thu hril tam ta naw ning, hi khawvel lal hi a hung ding a ni leiin. Thu ruok chu ka chungah ieng khom a nei nawh.
{14:31} Nisienlakhom, keiin Pa ka hmangai a, Pain thu a mi pèk ang peiin thil ka thaw lem hlak ti khawvelin an hriet theina ding a nih. Thaw ro, hi taka inthok hin suok ei tiu.
{15:1} "Kei hi grêp kùngpui tak chu ka nih, huon neitu chu ka Pä a nih.
{15:2} Ka zompui kâu a rà naw taphot chu a hlìm kàng a,s a rà taphot chu a rà tam zuolna dingin a'n thiel fai hlak.
{15:3} In kuoma thu ka hrilhai lei hin in fài ta pang a nih.
{15:4} Keimaah um zing ro, kei khom nangniah um zing ka tih. Kâu chun grêp kùngpui a zom zing naw chun a khâtin a rà thei naw ang bokin, nangni khom keimaah in um zing naw chun rà thei naw ti niu.
{15:5} Kei hi grêp kungpui chu ka nih, nangni a kâuhai chu in nih. Tu khom keimaa um zing le kei khom amaa ka um zingna chu a rà teu hlak; ka thang loin ieng khom in thaw thei si nawh.
{15:6} Tu khom keimaa um zing naw chu kâu sât thlàk angin an peihawn a, a hung vuoi a, an rût khawm a, meiah an pei a, a kàng hlak.
{15:7} Keimaah in um zing a, ka thu nangniah a um zing bok chun in dit taphot hni unla, pèkin um in tih.
{15:8} Ka zirtirhai ni a, rà tam tak in insuo hin ka Pa chu chawimawiin a um hlak.
{15:9} Pain a mi hmangai leiin kei khomin ka hmangai cheu hi, ka hmangaiin um zing ro.
{15:10} Ka thupêkhai in zawm chun ka hmangaiin um zing in tih, keiin ka Pa thupêkhai ka zawm a, a hmangaia ka um zing ang hin.
{15:11} "Nangniah ka lawm zing theina ding le in lawmna chu a famkim theina dingin hieng thu hi ka hril chêu a nih.
{15:12} Hi hi ka thupêk chu a nih; ka hmangai ang cheu hin nangni khom inhmangai tuo ro.
{15:13} Mani ruolhai ta dinga hringna petu nèka hmangaina nasa lem nei mi an um nawh.
{15:14} Ka thupêk in zawm chun ka ruolhai in nih.
{15:15} Siehlaw ti nawk ta naw ning cheu. Siehlaw chun a pu thilthaw a hriet nawh. Ruolhai ka ti lem cheu a nih, ka Pa kuoma inthoka thil ka hriet po po in kuomah ka puong ta si a.
{15:16} Nangnin in mi thlang naw a, keiin ka thlang lem chêu a, fe suoka rà insuo ding le insuo zom zing dingin ka thlang cheu a nih. Chuleiin, ka hminga in hnì taphot chu Pain pêng a ti cheu.
{15:17} Hi hi ka thupêk chu a nih: Inhmangai tuo ro.
{15:18} "Khawvelin a theida chêu chun, a theidà hmá chèuin kei a mi theidà tah ti hre ro.
{15:19} Khawvel mi ni unla chu, a ta angin hmangai a ti cheu. Tu ruok hin chu, khawvel ta in ni tah naw a, khawvela inthokin ka thlang suok lem cheu a nih. Chuleiin, khawvelin a theidà chêu a nih.
{15:20} 'Siehlaw chu a pû nêkin a ropui nawh' ti ka hril tah chêu kha hre zing ro. Kei an mi suknomna chun nangni khom suknomnàng an ti cheu. Ka thu an zawm chun nangni thu khom zawm an tih.
{15:21} Ka hming leiin hieng po po hi nangni chungah thawng an tih, a mi tirtu an hriet naw leiin.
{15:22} Keima hungin an kuomah thu hril naw lang chu suol leia thiem naw changna an nei naw ding a na; tu ruok hin chu suonlam siem thei an ni ta nawh.
{15:23} Tu khom keima mi theidàtu chun ka Pa khom a theidà a nih.
{15:24} Mi thaw ngai lo thil anni lai hung thaw naw lang chu, suola thiem naw changna an nei naw ding a na; tu ruok hin chu thilmak ka thawhai an hmu tah a, chuong sà khom chun ka Pa le kei an mi theidà ta fan a.
{15:25} Ieng khom ni sien, an Dàn lekhabua 'Annin a san boin an mi theidà' ti ziek kha a hung tlung kimna ding a nih.
{15:26} "Chun, Thlamuongtu, Pa kuoma inthoka ka hung tir ding, Paa suok Thlarau indik tak chu a hung tlung pha leh ama chun ka thu inhriettir a tih.
{15:27} Nangni khom a tìra inthoka ka kuoma um in ni leiin ka thu hretuhai in nih.
{16:1} "Sukthlûka in um nawna dingin hieng thu hi in kuomah ka hril a nih.
{16:2} Sunagogah inhnongtir an ti chêu a; a thattu chèu chun Pathien rongbawla an inngài hun la tlung a tih.
{16:3} Pa le kei an mi hriet naw leiin chuong ang thil chu thawng an tih.
{16:4} A hun a tlung pha leh ka lo hril vong ta chêu ti in hriet theina dingin hieng thu hi in kuomah ka hril a nih. In kuoma um ka la ni leiin hieng thil hi khä hmä khan ka hril naw chêu a nih.
{16:5} "Tu ruok hin chu a mi tirtu kuomah ka kîr ding a ni tah a, amiruokchu tu khomin 'Khaw lam i fe ding?" ti in mi'n don si nawh.
{16:6} Hieng thu hi in kuomah ka hril lei cheuin lungngaiin in sip nawk si a.
{16:7} Nisienlakhom, thu dik tak ka hril cheu hi, ka fe hi in ta dingin a tha lem, ka fe naw chun Thlamuongtu chu in kuomah a hung naw ding a ni si a; ka fe ruok chun in kuomah hung tir ka tih.
{16:8} Ama a hung tlung phä chun suol thua dàm, thiem changna thua dàm le rorêlna thua dàm khawvel hi a'n dik nawzie inhriettir a tih
{16:9} Suol thua an indik nawna chu kei an mi ring nawna hi a nih.
{16:10} Thiem inchangtirna thuah chun kei Pa kuoma fe ding ka ni a, an mi hmu thei ta naw ding lei hi a nih.
{16:11} Rorêlna thua chun hi khawvel lal hi thiem naw changa ruot a ni ta zing lei a nih.
{16:12} "In kuomah thu tam tak hril ding ka la nei ta rop a, amiruokchu tuhin chu la dawl zo hrì naw ti niu.
{16:13} Thlarau indik tak a hung tlung pha ruok chu thutak po poah thuoi lût a ti cheu. A phuokfawm thu a hril awm si nawh; thu a donghai chu hril lem a ta, thil la hung tlung ding khom hril a ti cheu.
{16:14} Ama chun kei mi chawimawi a ta, ka taa mi lâng a ta, chu chu inhriettir a ti chêu.
{16:15} Pa thil nei po po ka ta a nih; chu lei chun annawm 'ka taa mi lâng a ta, chu chu inhriettir a ti chêu' ka ti nih.
{16:16} "Sawt naw teah nangnin kei mi hmu ta naw ti niu a, sawt naw tea bok mi la hmu nawk in tih" a ta.
{16:17} A zirtir laia thenkhat chun, "Sawt naw teah nangnin kei mi hmu ta naw ti niu a, sawt naw tea bok mi la hmu nawk in tih' a ti le 'Pa kuomah ka fe ding leiin' tia ei kuoma a hril hi ieng a ti na am nîng a ta?" tiin an indon tuo a.
{16:18} Anni bok chun, " Sawt naw tè a ti hi iem nîng a ta? A hril umzie ei hriet map naw a nih" an ta.
{16:19} Thu an indon nuom ti Isun a hriet a, an kuomah, " Sawt naw teah mi hmu ta naw ti niu a, sawt naw tea bok mi la hmu nawk in tih' ka ti kha in indon a ni maw?
{16:20} Thu dik tak ka hril cheu hi, nangni mitthli tlain tap in ta, khawvel ruok chu hlim a tih; nangni lungngai in ta, sienkhom in lungngaina chu lawmnaah inchang a tih.
{16:21} Nuhmei nau nei hun a hung tlung chun nau ha sè inrim takin a tuor hlak a; sienkhom a nau a hung pieng chun a tuorna chu a hriet zing ta nawh, khawvela mihriem hung pieng chu a lawm leiin.
{16:22} Chuong ang bokin nangni khom tu hi in lungngai hun a na, sienkhom hmu nawk ka ti cheu a; chuongchun, in lungril hlim a ta, in hlimna chu tu khomin la hmangpèk nawng an ti cheu.
{16:23} Chu nia chun nangnin ieng khom mi hni ta naw ti niu. Thu dik tak ka hril cheu hi, Pa kuoma ka hminga in hnì taphot chu pêng a ti cheu.
{16:24} Tu chen hin ka hmingin ieng khom in la hni nawh; hni inla hmûng in tih, in lawm a kimna dingin.
{16:25} "Tu chen hin chuong thu chu a thawi zawngin in kuomah ka hril hlak a; amiruokchu tlang taka ka Pa chanchin in kuoma ka hril hun ding a hung tlung mêk a nih.
{16:26} Chu phä chun Pä kuomah hnipêk ka ti cheu ka ti naw a, ka hmingin thil hni lem in tih.
{16:27} Nangnin in mi hmangai a, Paa inthoka hung ka nih ti in ring leiin Pa chun a hmangai chêu a nih.
{16:28} Pa kuoma inthoka hung suokin khawvelah ka hung a, tuhin khawvel màksanin Pa kuom tieng ka kîr nawk ding a nih" a ta.
{16:29} A zirtirhai chun a kuomah, "Tuhin chu a thawia thu hril loin chieng takin i mi hril tah hi.
{16:30} Iengkim i hrietzie le tu indon buoi khom i ngai nawzie tuhin chu kan hriet tah. Hi lei hin Paa inthoka hung i nih ti kan ring" an ta.
{16:31} Isun, "A tawp a tawpa chu in mi ring ta tawk ie!
{16:32} Ngai ro, a hun a hung tlung ding a na, a tlung ta zing a, in in sengah tlân dar in ta, ka khât chauin mi màksan in tih. Sienkhom ka mal nawh, ka Pä ka kuomah a um leiin.
{16:33} Keimaah thlamuongna in hmu theina dingin hieng thu hi ka hril cheu a nih. Hi khawvela hin buoina tuok hlak in tih. Nisienlakhom huoi takin um ro, keiin khawvel ka ngam tah" a ta.
{17:1} Chuong thu Isun a hril zo chun vàn tieng nghain, "Pä, a hun a tlung tah, i Naupa hi chawimawi rawh, Naupa hin a chawimawi theina ding chein.
{17:2} A kuoma i pèkhai po chu chatuon hringna a pêk theina dingin nangin mi po po chungah thuneina i pêk tah a.
{17:3} Hi hi chatuon hringna chu a nih, nang Pathien tak chauh le i tir Isu Krista hriet hi.
{17:4} Thil thaw ding i mi pèk kha ka thaw zo a, khawvela hin ka chawimawi tah che.
{17:5} Aw Pä, khawvel siem hmaa i kuoma ropuina ka nei khan tuhin nangma hmaa ngei mi chawimawi rawh.
{17:6} "Nangin hi khawvela mi i mi pèkhai kuomah i hming ka puong dar tah a, anni chu i ta an na, anni chu i mi pêk a, i thu khom an zâwm tah.
{17:7} Tuhin chu i thil mi pèk po po hi nangmaa inthoka suok a nih ti an hriet tah.
{17:8} Nangin thu i mi pèkhai kha an kuomah ka pêk a, an lo pom a; i kuoma inthoka hung ka ni ngei ti an hriet tah a, nangin kei i mi tir a nih ti khom an ring tah.
{17:9} "Keiin an ta dinga ka ngènpèk hi khawvel tà ding ni loin, nangin i mi pèkhai tà ding lema ka ngènpèk a nih, i tä an ni si a.
{17:10} Ka tä po po chu i tä a na, i tä chu ka tä a ni bok, anniah chawimawiin ka um tah.
{17:11} Kei chu i kuoma hung ta ding ka na, khawvelah um ta naw ning, anni ruok chu la um an tih. Pa Thienghlim, nangin kei i mi pèkhai hi i hming thilthawtheinain hum rawh- hming i mi pêk ngèi khan, chuongchun eini ang boka pum khat an ni ve theina dingin.
{17:12} "An kuoma ka um sûng po nangin i mi pêk hming hin ka hum hlak, anni chu ka vêng a, anni laia pakhat khom an bohmang nawh, hremhmun naupa ti chauh naw kha chu, Pathien Lekha thu a hung tlung kimna dingin.
{17:13} "Tuhin chu i kuom tieng ka hung ding a ni ta a, sienkhom khawvela ka la châm sûng hin hieng thu hi ka hril tawl a nih, ka lawmna kim chu anniah an neina dingin.
{17:14} I thu an kuomah ka pêk tah a, kei khawvel mi ka ni naw ang boka khawvel mi an ni ve naw leiin khawvelin anni chu a theidà a nih.
{17:15} "Anni chu khawvela inthoka la suok dingin ka ngên naw che a, mi suol laka inthoka hum dingin ka ngên lem che a nih.
{17:16} Khawvel mi an ni nawh, kei khawvel mi ka ni naw ang bok hin.
{17:17} Anni chu thutakin sukthienghlim rawh; i thu chu thutak a ni si a.
{17:18} Khawvela i mi tir ang khan kei khomin anni chu khawvelah ka tir a nih.
{17:19} Anni leiin ka'n ser thienghlim a, anni khom thutaka an inser thienghlimna dingin.
{17:20} "Hienghai ta ding chauh hin ka ngènpèk naw a, an thu leia kei mi la ring dinghai ta ding khomin ka ngènpèk a nih.
{17:21} An rêngin inpumkhat hai sien; Pa, keimaah nang i um a, nangmaah kei ka um ang hin anni khom einiah um hai sien, nangin kei i mi tir ti khawvelin an ring theina dingin.
{17:22} Ropuina i mi pèk kha keiin anni ka pêk tah, eini pum khat ei ni ang boka pum khat an ni ve theina ding le
{17:23} kei anniah, nang keimaah i um ang boka anni khom pum khat ni a, an famkim theina ding le nangin i mi tir le i mi hmangai angin anni hi i hmangai ti khawvelin an hriet theina dingin.
{17:24} Pa, nangin i mi pêkhai hi ka umnaah ka kuoma um dingin ka dit a nih, nangin i mi hmangai leia hnuoi insieng hmaa inthoka i mi pèk ropuina kha an hmû zing theina dingin.
{17:25} Aw Felna Pa, khawvel chun a hriet naw che, kei ruok chun ka hriet che; hienghai khom hin nangin kei i mi tir ti an hriet.
{17:26} An kuomah i hming ka'n hriettir a, inhriettir pei ka tih, nangin kei i mi hmangaina chu anniah um a, kei anniah ka um theina dingin" a ta.
{18:1} Chuong thu chu Isun a hril zoin a zirtirhai leh an suok a, Kidron vadung an kàn a, va râla oliv huona chun a zirtirhai leh an lùt a.
{18:2} Chu hmuna chun a zirtirhai leh Isu a lêng rop hlak leiin a'n mantirtu ding Juda khomin chu hmun chu a hriet a.
{18:3} Chuongchun, sipai hon khat le thiempu lalhai le Farisaihai tir tempul vêngtuhai chu Juda chun a hung thuoi a, khawnvar dâm, meiser dâm le hriemhrei dâm an chawi a.
{18:4} A chunga thil hung tlung ding po po chu Isun a hriet vong a; a va suok a, "Tu am in zong?" a ta.
{18:5} Anni chun, "Nazaret Isu" an ta.
{18:6} Isun, "Keima hi ka nih" a ta. An mantirtu Juda khom chu anni lai a ngîr a. "Keima hi ka nih" a ti charin hnung tieng an intawl a, hnuoiah an tlu phung a.
{18:7} "Tu am in zong?" tiin a'n don nawk a, "Nazaret Isu" an ta.
{18:8} "Kei ka ni thu ka hril ta cheu kha. Kei mi zong in ni chun mi dang po hi chu lo inkieng raw hai se" a ta.
{18:9} A hmaa "Nangin i mi pêkhai kha pakhat khom ka'n hmang nawh" a ti kha a hung tlung kim theina dingin hi thu hi a hril a nih.
{18:10} Simon Peter chun a kawlhnâm pai chu a phawi a, Thiempu laltak siehlaw chu a sât a, a nakawr chang tieng a fik thlàk a (Siehlaw hming chu Malka a nih).
{18:11} Isu chun Peter kuomah, "I kawlhnâm kha a pâiah thun rawh. Pain dawn dinga no a mi pêk chu ka dawn naw ding maw?" a ta.
{18:12} Chuongchun, sipai ruol le an hotu le tempul vêngtu Judahai chun Isu chu an man a, an khuop a,
{18:13} Anna kuomah an thuoi hmasa phot a. Anna chu chu kuma thiempu laltak Kaiafa tarpu a nih.
{18:14} Kaiafa hi a nih, "Mipui aia mi pakhat thi a tha lem" tia thurawn Judahai kuoma petu kha.
{18:15} Simon Peter le zirtir dang pakhatin Isu chu an zui a. Chu zirtir chu Thiempu laltak hmèlhriet a na, thiempu laltak tuol zawla chun Isu leh a ruolin a lùt ve a.
{18:16} Peter ruok chun tuolah a lo nghàk a. Thiempu hmèlhriet, zirtir kha a hung kîr nawk a, kotkhâr vêngtu nunghàk chu a biek a, Peter chu a thuoi lût a.
{18:17} Kotkhâr vêngtu nunghàk chun Peter kuomah, "Nang khom hi pa zirtir laia mi i ni ve an naw maw?" a ta. Ama chun, "Ni lo e!" a ta.
{18:18} Siehlawhai le sipaihai chu chu taka chun an ngìr a, a dei leiin mei an sêm a, an awi a, anni lai ngîr vein Peter khomin mei lum chu a awi ve a.
{18:19} Thiempu laltak chun Isu chu a zirtirhai chanchin le a thu zirtir chungchang thu chîk takin a'n don a.
{18:20} Isun, "A'n langin vàntlâng hmaah thu ka hril hlak. Sunagoga hai, tempula hai le Judahai pung khawmnaa hai ka zirtir rop hlak a, a rûkin ieng khom ka hril ngai nawh.
{18:21} Ieng leia kei i mi'n don? Ka thu hril ngaithlatuhai kuomah ieng am ka hril indon lem ta la, iem ka hril ti an hriet annawm" a ta.
{18:22} A hril zo chun vêngtu sipai ngîrhai laia pakhat chun, "Thiempu laltak chuongchun i don lèt ngam maw!" tiin Isu hmai a ben a.
{18:23} Isun a kuomah, "Thu indik lo ka hril a ni chun hril suok la, ka hril si naw chun ieng dinga i mi ben am?" a ta.
{18:24} Anna chun Isu chu khuop pumin Thiempu laltak Kaiafa kuoma chun a'n thuoitir a.
{18:25} Ngîr puma Peterin mei a awi ve lai chun, "Nang khom a zirtirhai laia thang ve i ni maw?" an ta. Peter chun, "Ni lo e" tiin a'n phat a.
{18:26} Thiempu laltak siehlawhai laia pakhat, Peterin a nakawr a sàtthlàk laibungpa chun, "Huona khan a kuomah ka hmu che an naw maw?" a ta.
{18:27} Peter chun a'n phat nawk a, chu lai tak chun âr a hung khuong ta nghàl a.
{18:28} Kaiafa ina inthok chun Isu chu Roman lârsap in Praitorianaht an thuoi a. Zîngkâr inhma tak a la ni a, Judahai chun inthieng nawna kai loa Fekân Kùt ruoi kîl thei an nuom leiin lal in sùnga chun an lùt nawh.
{18:29} Chuongchun, Pilat chu a va suok a, "Hi mi hin ieng am a suksuol leia in hêk a na?" tiin a'n don a.
{18:30} Anni chun, "Hi mi hin thil suol thaw naw sien i kuomah hung thuoi naw ning ungah" an ta.
{18:31} Pilat chun, "Nangnin thuoi unla, in dàn angin a chungthu rêl ro" a ta. Judahai chun, "Keini chun mi sukhlum theina thu kan nei nawh" an ta.
{18:32} Chu chu ieng anga thi ding am a na ti Isun a lo hril kha a hung tlungna dingin a nih.
{18:33} Chuongchun, Pilat chu in sùngah a lût nawk a, Isu a koa, "Judahai lal i ni maw?" tiin a'n don a.
{18:34} Isun, "Chu chu nanga lungril puok suoka i hril a ni, annawleh mi dangin ka chungchang an hril lei chea i mi'n don?" a ta.
{18:35} Pilat chun, "Juda mi i mi sawn ve a ni? I chipuihai le thiempu lalhaiin ka kutah an hung pèk lùt chê a ni hi. Ieng poi am i thaw hrim leh?" a ta.
{18:36} Isun a don a, "Ka ram chu hi khawvela mi hi a ni nawh; ni sien chu Judahai kuta inmantira ka um nawna dingin a mi zuituhaiin bei an tih, nisienlakhom ka ram chu hi taka mi hi a ni si nawh" a ta.
{18:37} Pilat chun, "Chu, lal i ni chu tie maw?" a ta. Isun, "Lal ka ni thu i hril indik ngot el. Thutak inhriettir hi ka pieng san le khawvela ka hung san a ni hrim a nih. Tu khom thutaka um chun ka thu an ngâithlàk hlak" a ta.
{18:38} Pilat chun, " Thutak chu iem a na?" a ta.Chu chu a hril zoin Judahai kuomah a va suok nawk a, "A chungah thu poi ieng khom ka hmu nawh.
{18:39} Amiruokchu, in thaw dàn pangngaiin, Fekân Kùtah tâng pakhat ka'n suopèk ding cheu a na, Judahai lal hi insuopèk lang cheu in nuom am?" a ta.
{18:40} Anni chun inring taka khëkin, "Hi pa hi ni loin Baraba kha ni lem raw se" an ta. Baraba chu suomhmang a nih.
{19:1} Chun, Pilatin Isu chu a thuoi a, a'n vuoktir a.
{19:2} Sipaihai chun lukhum dingin hling an inkuol a, an inkhumtir a, korfuol senduk an inhàktir bok a,
{19:3} Inzûr zuta panin "Chibai, Judahai lal!" tiin a hmaiah an ben a.
{19:4} Pilat chu tuolah a va suok nawk a, an kuomah, " En ta u, a chungah thu poi ieng khom ka hmu nawh ti hrietna dingin in kuomah ka hung thuoi suok a ni hi" a ta.
{19:5} Hling lukhum khum le korfuol senduk hâka Isu a hung suok chun Pilatin, "En ta u, hi pa hi a ni hih" a ta.
{19:6} Thiempu lalhai le an thuoihruoihaiin an hmu chun, "Kraws-ah hemde rawh, kraws-ah hemde rawh" tiin an khêk a. Pilat chun, "Nangnin thuoi unla, kraws-ah hemde ro chu, kei chun a chungah thil poi ka hmu nawh" a ta.
{19:7} Judahai chun, "Dàn kan nei a, chu dàn ang chun a thi ding a nih, Pathien Naupaa a'n sâl leiin" an ta.
{19:8} Pilatin chu thu a hriet chun a ti zuol a.
{19:9} Insùngah a lût nawk a, Isu kuomah, "Khaw laia inthoka hung chê?" tiin a'n don a, sienkhom Isun a don nawh.
{19:10} Pilat bokin, "I mi don nuom naw vei a ni maw? Insuo thei che ka na, kraws-a hemde thei che ka ni bok ti i hriet naw maw? a ta.
{19:11} Isun a don a, "Chung tienga inthoka pêk i ni naw chun ka chungah ieng khom thaw thei nei naw ti nih. Chuleiin, i kuta kei mi hung pe suoktu khan suol a phur nasa lem a nih" a ta.
{19:12} Chu taka inthok chun Pilatin ama chu insuo dàn kong a zong a, sienkhom Judahai chun, "Hi pa hi i'n suo vai chun Kaisar ruolpa ni naw ti nih. Tu khom lala insiem chu Kaisar khingtu a nih" tiin an khêk a.
{19:13} Chuong thu chu Pilatin a hrietin Isu chu a hung thuoi suok a. Lungrem (Aramik tonga Gabbatha an ti) a chun a rorêlna thungphaah a thung a.
{19:14} Fekân Kùt urlawk ni sùn chang vêl lai a na, Judahai kuoma chun, "En ta u, in lal hi" a ta.
{19:15} Anni chun, "Sukbohmang rawh, sukbohmang rawh, kraws-ah hemdè rawh" tiin an khêk a. Pilat chun, "In lal hi hemdèng ka ti maw?" a ta. Thiempu lalhai chun, "Kaisar naw chu lal dang kan nei nawh" tiin an don a.
{19:16} Chuongchun, hemdè dingin an kuomah Pilatin a pêk suok a, Isu chu sipaihaiin an thuoi tah a.
{19:17} Mani kraws putin, 'Luru Hmun', Aramik tonga 'Golgotha' an ti chu panin a suok a.
{19:18} Chu taka chun an hemde a, mi pahni dang leh, a sir tuokah pakhat ve ve, a laiah Isu.
{19:19} Pilatin târ dinga a ziek, 'NAZARET ISU, JUDAHAI LAL' ti chu kraws lêra chun an târ a.
{19:20} Thil târ chu Aramik, Latin le Grik tongin an ziek a, an hemdèna hmun chu khawpui bul a ni leiin Juda mi tam takin an tiem a,
{19:21} Judahai thiempu lalhai chun Pilat kuomah, "Judahai lal' tiin ziek naw rawh. 'Judahai lal ka nih a tih' tiin ziek lem rawh" an ta.
{19:22} Pilat chun, "Ka ziek kha ka ziek zo tah" a ta.
{19:23} Kraws-a Isu an hemde chun sipaihaiin a silfèn an hlîp a, sipai pakhatin chan khat senga an chang theina dingin chan liin an insem a. A korfuol an lâk bok a, chu chu thui lo zakuo, a rînga inthoka a hmawr chena pum khawng a nih.
{19:24} Anni chun, "Hi chu pot thlêr loin, a changtu ding enna dingin thum vawr ei tiu" an ta. Pathien thua Ka silfênhai an insem a,Ka zakuo dingin thum an vawrti kha a hung tlungna dingin a nih. Chu chu a nih sipaihaiin an thaw chu.
{19:25} Isu kraws bula chun a nu le a nu zuorpuinu dàm, Klopa nuhmei Mari dàm, Mari Magdalin hai dàm chu an ngìr a.
{19:26} Isun a nu le a bula ngîr zirtir a hmangai chu a hmuin a nu kuomah, "Nu, en ta, i naupa kha" a ta;
{19:27} zirtir kuoma khom chun, "En ta, i nu kha" a ti bok a. Chu taka inthok chun chu zirtir chun ama inah a thuoi tah a.
{19:28} Thil po po a tlung kim tah ti Isun a hriet chun Pathien Lekha thu a tlung kimna dingin, "Ka dang a châr" a ta.
{19:29} Bêl, uoiin thûra sip a um a, chu taka chun sipon an inchie a, hmol lèrah an tàr a, a hmùr leh an hang chuktuo a.
{19:30} Uoiin thùr an pèk zo chun, Isun "A kin tah"u a ta, a lu a kûn a, a thlarau an thlà tah a.
{19:31} Judahai Sabat urlawk ni a na, a zîng chu Sabat an hmang ursun ni ding a nih. Sabat laia ruong kraws-a a um zing nawna dingin, an mi hemdehai ke chu vaw tliek a, an ruong làk phalna Pilat kuomah an hni a.
{19:32} Chuongchun, sipaihai chu an hung a, Isu ruola an hemde pakhat ke chu an hang vuok tliek phot a, pakhat dang ke khom chu an vuok tliek nawk a.
{19:33} Isu bul an tlung chun a thi tah ti an hriet a, a ke chu an vuok tliek ve nawh.
{19:34} Amiruokchu, sipai laia pakhat chun a nâkah feiin a sun a, thisen le tui a hung inbaw ta huk a.
{19:35} Hi hi mit ngeia hmutu hril a na, a hril chu a'n dik a nih. Thu dik a hril ti a hriet a, nangni khoma in ring theina dingin a hril a nih.
{19:36} Pathien Lekha thua "A rù pakhat khom suktliek ni naw nih" ti kha a hung tlung kimna dinga hieng thil hi a hung tlung a nih.
{19:37} Pathien Lekhabu danga chun "An sunpa ngèi chu la en an tih" a ti bok.
{19:38} Chu hnung chun Arimathai khuoa mi Josefa, Judahai a ti leia a rûka Isu zuitu chun Isu ruong inhlawm phalna chu Pilat a hni a, a lo phalpèk a, a ruong chu a lâk a.
{19:39} Nikodem, kha hmaa zàna Isu hung pantu khom kha rimtui murra le aloi chokpol, kilogram sawmthum le pali lai chawiin a hung ve a.
{19:40} An pahni chun Isu ruong chu an làk a, Judahai inphum dàn angin a ruong chu rimtui leh puon zâi inhmiin an zem a.
{19:41} An hemdèna hmuna hin huon a um a, chu taka chun tu khom la zâl ngai nawna thlàn thar a um a.
{19:42} Judahai Sabat Urlawk ni a ni lei le thlàn chu a bul ela um a ni leiin, chu taka chun Isu chu an inzâl tah a.
{20:1} Chawlkâr ni hmasa takahv,khuo a la'n thim laiin Mari Magdalin chu thlànah a fe a, thlàn lungkhàr chu làk sonin a hmu a.
{20:2} Chuongchun, Simon Peter le zirtir dang, Isun a hmangai kuom tieng chun tlânin, "Thlàna inthokin Lalpa an làk hmang a, khaw lam an sie kan hriet nawh" tiin a va hril a.
{20:3} Chuongchun, Peter le zirtir dang chu thlàn tieng panin an suok a.
{20:4} An pahni chun an tlàn a, zirtir dang chu Peter nêkin a tlân hrat lem leiin thlân a tlung hmasa a.
{20:5} Kûnin a zuk bi a, puon zâi inhmi chu a hmu a, a sûnga ruok chu a lût nawh.
{20:6} A hnunga hung Simon Peter khom chu a hung tlung ve a, thlàn sûngah a zu lût a, tuonga puon zâi inhmi chu a hmu a,
{20:7} a lu tuomna, inhrûkna puon khom chu inziel a, puon zâi inhmi lai um loa a hrana um chu a hmu bok a.
{20:8} Zirtir dang, thlàn tlung hmasa khom chu a lût ve a, a hmu a, a ring a.
{20:9} Mithi laia inthokin a tho nawk ding a nih ti Pathien Lekha thu kha an la hriet thiem phàk hri si nawh.
{20:10} Chuongchun, zirtirhai chu mani in sengah an kìr nawk tah a.
{20:11} Mari ruok chu thlàn puo tieng tap pumin a ngîr zing a, mitthli sûr hnuoiah a kûn a, thlan sûng a zuk bi a.
{20:12} Isu ruong zàlna, a lu le ke bul ve vea chun thuom var inbel vàntirko pahnih thung a hmu a.
{20:13} Anni chun, " Nuhmei, ieng dinga i tap am? an ta. Ama chun, "Ka Lalpa an làk hmang a, an siena chin hrim ka hriet naw lei a nih" a ta.
{20:14} A hril zo chun a hang ngha kîr a, Isu ngîr chu a hmu a, Isu a nih ti ruok chu a hriet nawh.
{20:15} Ama chun, "Nuhmei, iem a ta i tap? Tum i zong a?" a ta. Mari chun huon enkoltu amanih a sawn a, a kuomah, "Pu, ama hi i lâk hmang a ni chun i siena hmun mi hril ta la; chuongchun ka lâk ding annawm" a ta.
{20:16} Isun, "Mari" a hei ta. Ama tieng chu a hung ngha a, Aramik tongin, "Rabboni" tiin a khêk suok ta phong a (Rabboni chu Zirtirtu tìna a nih).
{20:17} Isun, "Mi chel naw rawh, Pä kuom tieng ka la kîr hri naw hi. Amiruokchu, i unauhai kuomah fe la, an kuomah, 'Ka Pä, in Pà, ka Pathien, in Pathien kuomah ka kîr ta ding a nih' a tih ti va hril rawh" a ta.
{20:18} Mari Magdalin chu zirtirhai kuomah a fe a, Lalpa a hmu thu le a kuoma a hrilhai chu a hril tawl a.
{20:19} Chu ni, Pathienni zàn tieng, Judahai an ti leia zirtirhaiin an umna in kotkhâr an khâr hnung chun an kuomah Isu a hung a, anni lai a hung ngìr a, "Thlamuongna in chungah um raw se"w a ta.
{20:20} A hril zo chun a kut le a nâk a'n entir a, Lalpa an hmu chun a zirtirhai chu an lawm hle a.
{20:21} An kuomah, "Thlamuongna in chungah um raw se. Pain a mi tir ang bokin kei khomin ka tir chêu hi" a ta.
{20:22} Chu zoah anni chu a'n thuok khum a, "Thlarau Thienghlim nei ro.
{20:23} Tu suol khom in ngaidam chun ngaidam nîng a ta, in ngaidam naw chun ngaidam ni naw nih" a ta.
{20:24} Sawmpahnihai laia pakhat Thoma Didum (Phîra an ti chu), Isu a hung laiin anni lai a um ve naw a.
{20:25} Zirtir danghai chun a kuomah, "Lalpa chu kan hmu tah" an ta. Ama chun, "A kut thîrkila an kil dêna ser hmu a, kutpârin a hliemna ser ngei tawk a, a nâk ka them ngèi naw chun ka awi thei nawh" a ta.
{20:26} Ni riet hnunga chun a zirtirhai chu in sûngah an um khawm nawk a, Thoma khom a thang ve ta a. Kotkhârhai chu khâr vong ni sienkhom Isu a hung a, anni lai a hung ngîr a, "Thlamuongna in chungah um raw se" a ta.
{20:27} Thoma kuoma chun, "I kutpâr khan mi hang them vêl la, ka kuthai hi en rawh, i kutin hang ban la, ka nâk them rawh; ringhla loin awi el rawh" a ta.
{20:28} Thoma chun a kuomah, "Ka Lalpa le ka Pathien" a ta.
{20:29} Isun a kuomah, "Nangin kei i mi hmu leiin i ring a; hmu bok si loa ringhai chu an hamtha" a ta.
{20:30} Zirtirhai hmuah inchikna thilmak dang tamtak Isun a thaw a, chuonghai chu hi lekhabua hin ziek sa a ni nawh.
{20:31} Hieng zieka umhai hi, Isu chu Krista, Pathien Naupa a nih ti in ringna ding le in ring leia ama hminga hringna in neina dinga ziek a nih.
{21:1} Chu hnung chun Isu chu Tiberi dîlahx a zirtirhai lai a'n lâr nawk a, hieng ang hin a'n lâr a.
{21:2} Simon Peter hai, Thoma, Phîra an ti bok hai, Galili ram Kana khuoa mi Nathanael hai, Zebedai nauhai pahni le zirtir dang pahni an um khawm a.
{21:3} Simon Peter chun an kuomah, " Nga manin ka fe ding a nih" a ta. Anni chun, "Keini khom hung vêng kan tih" an ta. Chuongchun, an inthok suok a, longah an chuong a, sienkhom chu zân chun an man dêr nawh.
{21:4} A zing vartien chun Isu chu va kamah a ngîr a, sienkhom Isu a nih ti zirtirhai chun an hriet nawh.
{21:5} Ama chun, "Ruolhai, in man am?" a ta. Anni chun, "Kan man dêr nawh" an ta.
{21:6} Isu chun, "Long sîr chang tieng khan dêng unla, man in tih" a ta. Chuongchun an hang dêng a, nga an inkhum rawn leiin an hnûk suok zo tah naw a.
{21:7} Isun a hmangai zirtir khan Peter kuomah, "Lalpa a ni saw" a ta. Simon Peterin Lalpa a nih ti a hril a hriet charin, saruoka um a ni leiin zakuo a hâk sok sok a, dîla chun a'n chawm thla a.
{21:8} Zirtir danghai ruok chu longa chuongin, lên sip pûr nga chu hnûkin va kam an hung panpui a, khawmuola inthoka hnâi te, tong zahni vêl chauha hlaa um an nih.
{21:9} Khawmuol an kài chun meihola mei insêm, a chunga nga le beiphêk um chu an hmu a.
{21:10} Isun an kuomah, "Tuhin in nga man kha a then hung la ro le" a ta.
{21:11} Simon Peter chu longah a va fe a, lên chu va kamah an hnûk suok a, nga lien tak tak za le sawmnga pathum zet inhnaw bit hai sienkhom lên chu a'n ek dêr nawh.
{21:12} Isun an kuomah, "Zîngbu hung fa ta ro" a ta. Zirtirhai laia tu khomin "Tu am i na?" ti an indon ngam nawh, Lalpa a nih ti an hriet si a.
{21:13} Isu chu a hung a, bei chu a lâk a, a pêk tawl a, chuong ang bokin nga khom a pêk tawl a.
{21:14} Mithi laia inthoka a tho nawk hnunga Isu a'n làr voi thumna a nih.
{21:15} Zîngbu an fàk khop chun Isun Simon Peter kuomah, "Simon, Johan naupa, hienghai nêk hin nangin kei i mi hmangai lem am? a ta. Ama chun, "Aw Lalpa, ka ngaina che ti i hriet" a ta. Isun a kuomah, "Ka beramhai chawm rawh" a ta.
{21:16} A voi hninaa chun Isun a kuomah, "Simon, Johan naupa, nangin i mi hmangai tak zet am?" a ti nawk a. Ama chun, "Aw Lalpa, ka ngaina che ti i hriet" a ti nawk a. Isun, "Ka beramtehai chawm rawh" a ta.
{21:17} A voi thumnaa chun, "Simon, Johan naupa, nangin kei i mi ngaina am?" a ta. A voi thumnaah, "Nangin kei i mi ngaina am?" a ti lei chun Peter lungril a na hle a, "Lalpa, iengkim i hriet a, ka ngaina che ti i hriet annawm" a ta. Isun a kuomah, "Ka beramhai chawm rawh.
{21:18} Thu dik tak ka hril che hi, i naupang lai chun i kawng i khit a, i nuomna tieng tieng i fe hlak a; i hung upat hnung chun i kut phar i ta, mi dangin i kawng hrênpêk an ti che a, i nuom nawna tieng tieng thuoi an ti che" a ta.
{21:19} Ieng ang thìna am tuokin Pathien a la chawimawi ding ti kawk hmùna dingin chuong thu chu a hril a nih. Chu chu a hril zoin, "Mi zui rawh" a ta.
{21:20} Peter chu a hang ngha kîr a, Isun zirtir a hmangai, zànbu fâk laia a awm hnenga hung thle a, "A'n mantirtu ding chè chu tu tak am nîng a ta?" titu khan a hung zui a hmu a.
{21:21} Peterin a hmu chun Isu kuomah, "Lalpa, ama saw teh?" tiin a'n don a.
{21:22} Isun a kuomah, "Ka hung nawk chena um dingin ka dit khom ni sien, chu chu nangma ta dingin iem a tangkai a? Mi zui el rawh" a ta.
{21:23} Chuonga a ti lei chun chu zirtir chu thi lo dingin a unauhai lai a'n thang vèl a. Amiruokchu, a thi naw ding thu Isun ieng khom a kuomah a hril naw a, "Ka hung nawk chena um dingin ka dit khom ni sien, chu chu nanga dingin iem a tangkai a?" a ti a ni lem chauh.
{21:24} Chu zirtir chu hieng thu hretu le ziektu hi a na, a thu inhriettir hi a'n dik a nih ti ei hriet.
{21:25} Hieng naw khom hi thil dang tam tak Isun a thaw a. A kip a kawiin ziek vong ding ni inla, chu lekhabu chu khawvel khom hin a keng ka ring nawh.
