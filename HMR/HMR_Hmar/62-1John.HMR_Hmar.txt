{1:1} Atira inthoka um, naa kan hriet, mita kan hmu, kan thlîr zing le kut ngeia kan tawk Hringna Thu chu a nih kan ziek hi.
{1:2} Chu hringna chu a hung inlang a, kan hmu a, hrepuituah kan thang a; chu chatuon hringna, Pa kuoma um, kan kuoma hung inlang chu a nih in kuoma kan inhriettir hi.
{1:3} Nangnin in mi pawl ve theina dingin kan hmu le kan hriethai chu kan hril chêu a; ei inpawlna chu Pä le a Naupa Isu Kristaah a nih.
{1:4} Kan lawm a kim theina dingin hieng thu hi kan ziek a nih.
{1:5} Thucha, a kuoma inthoka kan hriet, kan hril sawng chêu chu hi hi a nih: Pathien chu var a ni a, amaa chun thim hrim a um nawh.
{1:6} Ama leh kan inpawl ti sia thimah ei um si chun khêl ei hril a ni a, thutakah ei um nawh.
{1:7} Amiruokchu, vara ama a um anga eini khom varah ei um chun ei inpawl tlâng a nih; chun, a Naupa Isu thisenin ei suol po po a mi sawpfaipèk hlak.
{1:8} Suol nei loa ei inhril chun mani ei inhlèm a ni a, thutak einiah a um nawh.
{1:9} Ei suolhai thupha ei chawi chun ei suolhai ngaidamin, ei fel nawna po po tlêng fai a tih, ama chu ring a umin a fel si a.
{1:10} Suol thaw loa ei inhril chun ama chu khêlhlipah ei siem a ni a, a thu khom ei nunah a um nawh.
{2:1} Ka nau dittakhai, suol in thaw nawna dingin hieng thu hi ka ziek a nih. Tu khomin suol a thaw ruok chun Pa kuoma hrilpuitu Mi fel, Isu Krista chu ei nei.
{2:2} Ama chu ei suol thawina dinga thilhlân a nih; eini suol chauh ni loin, khawvel pumpui suol ta ding khomin a nih.
{2:3} A thupêkhai ei zawm chun ama ei hriet ti a chieng.
{2:4} A thupêkhai zawm si loa "Ama ka hriet" titu chu mi khêlhlip a ni a, thutak amaah a um nawh.
{2:5} Tu khomin a thu a zawm chun Pathienin a hmangaina chu amaah sukfamkimin a um takzet a nih. Chu chu amaah ei um zing ti ei hriet chiengna a nih.
{2:6} "Amaah ka um zing" titu chun Krista nun lampui a hraw vê ngèi ding a nih.
{2:7} Dittakhai, thupêk thar in kuomah ka ziek naw a; thupêk hlui, atîra inthoka in nei tah kha a nih ka ziek lem. Thupêk hlui chu in hriet tah sa vong a nih.
{2:8} Sienkhom, in kuoma thupêk ka ziek hi kong khata chu a thar a nìna a um; chu chu ama le nangniah a'n dikzie a'n lang a, thim chu a'n kieng mêk a, var tak tak chu a hung êng dêr tah a nih.
{2:9} Tu khom vara um inti a, mani unau theida si chu tu chen khom hin thimah a la um zing a nih.
{2:10} Mani unau hmangaitu chu varah a um zing a, ama ta dingin ieng khom insui thlûkna ding a um nawh.
{2:11} Mani unau theidatu ruok chu thimah a um a, thimah a'n vàk a, thimin a mit a sukdel leiin a fèna chin khom a hriet nawh.
{2:12} Nauhai, ama hming leia in suolhai ngaidam a ni tàk leiin ka ziek a nih.
{2:13} Pähai, a tîra inthoka um zing chu in hriet tah leiin in kuomah ka ziek a nih. Tlangvàlhai, mi suol chu in ngam tàk leiin in kuomah ka ziek a nih. Naupanghai, Pä chu in hriet tah leiin in kuomah ka ziek a nih.
{2:14} Pähai, a tîra inthoka um chu in hriet tah leiin ka ziek a nih. Tlangvàlhai, in hràt a, Pathien thu nangniah a um leia mi suol chu in ngam tàk leiin, in kuomah ka ziek a nih.
{2:15} Khawvel le a sûnga umhai hi hmangai naw ro. Tu khomin khawvel hi a hmangai chun Pa chu a hmangai naw a nih.
{2:16} Khawvela thil um po po-tisa châkna hai, mit châkna hai, mani thil nei le thil thaw uongpuina- hai hi Paa inthoka suok a ni naw a, khawvela inthoka suok a ni lem
{2:17} Khawvel hi a chàkna pumin a bohmang mèk a, Pathien ditzawng thawtu ruok chu kumkhuoin hring zing a tih.
{2:18} Nau dittakhai, hun nuhnung tak a ni tah a, Krista dodàltu an hung suok ding ti in hriet tah ang khan, tu hin Krista dodàltu tam tak an hung suok tah a; chu lei chun hun nuhnung a ni tah ti ei hriet.
{2:19} Anni chu eini laia inthokin an suok a, ei mi le sa tak tak an ni naw hrim a, ni hai sien chu eini lai um zing an tih. An mi suoksan khan eini mi le sahai an lo ni vong tak tak nawzie a suklang.
{2:20} Nangni ruok chu Mi Thienghlim chun hriek a nâl tah chêu leiin in rêngin thutak chu in hriet.
{2:21} Thutak chu in hriet naw leia ziek ka ni naw a, in hriet lei le thutaka inthokin khêl a suok ngai naw leia ziek ka ni lem.
{2:22} Isu chu Krista a nih ti pom nawtu nêka khêlhlip tu am a um a? Pä le Naupa pom nawtu chu Krista dodältu a nih.
{2:23} Tu khom Naupa pom nawtu chun Pa khom a pom naw a; Naupa pomtu ruok chun Pa khom a pom a nih.
{2:24} Nangni ruok chun a tira inthoka in hriet kha nangniah vong zing ro; chuonga in um zing chun Paah le Naupaah chun um zing in tih.
{2:25} Hi hi a nih a thutiem, ama ngeiin ei kuoma a tiem kha: chatuon hringna chu.
{2:26} Nangni thuoi hmang tumtuhai chungthu ka ziek a ni hih.
{2:27} Nangni chu hriek nàl sa in ni tah a, chu chu nangniah a um zing a, tu dang inchûktir khom in ngai nawh. A hriek nâlna cheu chun thil tinrêng a'n chûktir lem chêu a, chu chu a'n dik a, khêl a ni nawh. Chuongchun, a zirtir chêu ang tak khan amaah um zing ro.
{2:28} Tuhin Nau dittakhai, ama a hung inlang phaa lung ngam tak le inzak loa ei um theina dingin, amaah um zing ro.
{2:29} Ama chu mi indik tak a nih ti in hriet chun indik taka thawtu taphot chu a nauhai an nih ti hrieng in tih.
{3:1} Ngai ta u, Pain a mi lo va hmangai lawm lawm de! Pathien nauhai a min bûk hiel tah hi! Chu chu ei ni tlat si a! Khawvelin a mi hriet nawna san chu ama a hriet naw lei a nih.
{3:2} Dittakhai, tuhin Pathien nauhai ei ni tah a, iengtin am ei la um ding ruok chu a la'n lang hri nawh. Ama a hung inlang pha chun ama angin ei la um ding a nih ti ruok chu ei hriet, ama ngei chu ei la hmu nawk ding a ni si a.
{3:3} Chuleiin, Amaa beiseina nei taphot chun ama a thienghlim angin an insukthienghlim hlak.
{3:4} Tu khom thil suol thaw chun dàn a bawsiet a nih; suol chu dàn bawsietna a ni si a.
{3:5} Ama ruok chu suol la hmang dingin a hung inlang ti in hriet. Amaa chun suol a um nawh.
{3:6} Tu khom amaa um chun thil suol a thaw zing ta nawh; tu khom thil suol thaw zingtu chun ama chu a la hmu naw a, hriet khom a la hriet bok nawh.
{3:7} Nau dittakhai, tu hlêm kawi khomin um naw ro; ama chu mi indik tak a ni angin, thil indik thawtu chu mi indik a nih.
{3:8} Thil suol thawtu chu Diebola inthoka suok a nih; a tira inthok hrimin Diebol chun thil suol a thaw si a. Pathien Naupa hung inlang san chu, Diebol thilthawhai sukboral a nih.
{3:9} Tu khom Pathiena pieng chun Pathien chî a pâi tlat tah leiin thil suol a thaw zui zing nawh; Pathiena pieng tah a ni leiin suol a thaw zing thei ta nawh.
{3:10} Pathien nauhai le Diebol nauhai hriet theina chu hi hi a nih: tu khom thil indik lo thaw le a unau hmangai lo chu Pathiena suok a ni nawh.
{3:11} Atira inthoka thucha in hriet kha hi hi a nih: ei inhmangai tuo seng ding a nih, ti hi.
{3:12} Misuola inthoka suok Kaina, a unau thattu ang kha ei ni ding a ni nawh. Ieng leiin am a that a? Ama thilthaw a suol a, a sang thilthaw a'n dik lei a nih.
{3:13} Unauhai, khawvelin a theida chêu khomin mak ti naw ro.
{3:14} Eini chun unauhai ei hmangai leiin thìnaa inthokin ei suok a, hringnaah ei lût tah ti ei hriet: unau hmangaina nei naw chu thìnaah a la um zing a nih.
{3:15} Tu khom mani unau theida chu tuolthat a nih, tu khom tuolthattu chun amaah chatuon hringna a nei nawh ti in hriet.
{3:16} Aman ei ta dinga hringna a pèka inthok hin hmangaina chu iem a na ti ei hriet tah. Eini khomin unauhai ta dingin hringna ei pêk ve ding a nih.
{3:17} Tuin amanih khawvel hausakna neiin a unau tlasam hmu sien, ama chu làinat si naw sien, Pathien hmangaina chu ieng tin am amaah um thei a ta?
{3:18} Nau dittakhai, tongbau le thû chaua inhmangai loin, thilthaw le a takin ni lem raw se.
{3:19} Ei lungrilin thiem naw a mi'n changtir chàng khomin, thutakah ei um ti inhrieng ei ta, Pathien hmaa khom ngampa takin um thei ei tih;
{3:20} Pathien chu ei lungril nêkin a ropui lem a, iengkim a hriet vong ti ei hriet si a.
{3:21} Dittakhai, ei lungrilin thiem naw a mi'n changtir naw chun Pathien ei nèl ngam a nih,
{3:22} a thupêkhai zawm a, a lawmzawng ei thaw leiin, a kuoma ei hni taphot ei hmu pei hlak.
{3:23} A thupêk chu hi hi a nih: A Naupa Isu hming ring a, a thupêk anga ei inhmangai tuo hi.
{3:24} Pathien thupêk zawmtu chu Pathienah a um zing a, Pathien khom amaah a um zing a nih. Chun, einiah Pathien a chêng zing ti ei hrietna chu hi hi a nih: Thlarau a mi pèka hin.
{4:1} Dittakhai, thlarau nazong ring naw ro, zawlnei tehlêm tam tak khawvelah an hung suok tah leiin thlarau chu Pathiena inthoka suok a ni le ni naw fie hlak ro;.
{4:2} Hi hi Pathien Thlarau in hriet theina ding chu a nih: Isu Krista chu taksa ngêiin a hung ti tantu taphot Thlarau chang chu Pathiena inthoka suok a nih.
{4:3} Isu Krista chu taksaah a hung inchang ti tan nawtu thlarau chang chu Pathiena inthoka suok a ni nawh. Chu chu Krista dodâltu thlarau, a hung ding ti in hriet lawk tah kha a ni a, tu khom hin khawvelah a um tah zing a nih.
{4:4} Nau dittakhai, nangni ruok chu Pathiena inthoka suok in nih; nangnia um chu khawvela uma inthoka suok nèkin a ropui lem leiin zawlnei tehlêmhai chu in ngam tah.
{4:5} Anni chu khawvela mi an ni a, khawvel thlìr dàn angin thu an hril a, chuleiin khawvelin an thu an ngaithlàk hlak a nih.
{4:6} Eini ruok chu Pathiena inthoka suok ei ni a, Pathien hretuhai chun ei thu an ngaithlàk hlak; sienkhom Pathiena inthoka suokhai naw chun ei thu an ngaithlâk nawh. Chuonga inthok chun Thlarau indik tak le thlarau tehlêm ei hriet thei a nih.
{4:7} Dittakhai, inhmangai tuo seng ei tiu; hmangaina chu Pathiena inthoka suok a ni si a. Tu khom hmangaina nei chu Pathiena pieng a nih; Pathien a hriet bok.
{4:8} Hmangaina nei naw chun Pathien a hriet nawh, Pathien chu hmangaina a ni si a.
{4:9} Pathienin a hmangaina ei kuoma a hung suklang dàn chu hi hi a nih: ama zâra hringna ei nei theina dinga a Naupa nei sun khawvela a hung tira hin.
{4:10} Hi ngei hi a nih hmangaina chu: einin Pathien ei hmangai lei ni loin, aman a mi hmangai leia ei suol thawina thilhlâna a Naupa a hung tir hi.
{4:11} Dittakhai, Pathienin chuong lawma a mi hmangai chun, eini khom ei inhmangai tuo seng ding a nih.
{4:12} Tu khomin Pathien an hmu ngai nawa chu, ei inhmangai tuo chun einiah Pathien a chêng zing a, a hmangaina chu einiah hin sukfamkimin a um a nih.
{4:13} Amaah ei um le einiah Ama a um ti ei hrietna chu a Thlarau mi pèka hin a nih.
{4:14} Pain Naupa chu khawvel sandamtu dingin a hung tir ti ei hmu tah a, ei inhriettir ta bok a.
{4:15} Tu khom Isu hi Pathien Naupa a nih ti tantu chu amaah Pathien a um zing a, ama khom Pathienah a um zing a nih.
{4:16} Pathien mi hmangaina chu eini ngeiin ei hriet a, chutaka chun ei innghat a nih. Pathien chu hmangaina a nih. Hmangainaa um zingtu chu Pathienah a um zing a, Pathien khom amaah a um zing a nih.
{4:17} Rorêlna nia ti dêr loa ei um theina dingin einiah hmangaina chu sukfamkim a ni tah a; hi khawvela khom hin ama ang takin ei um hrim a nih.
{4:18} Hmangainaa chun titna hrim a um naw a, hmangaina famkim chun titna po po a hnot hmang hlak. Titna le hremna hi an inzom leiin, tia umtu chu hmangainaah a la famkim naw a nih.
{4:19} Aman a mi hmangai hmasak leiin eini khomin ei hmangai a nih.
{4:20} Miin, "Pathien ka hmangai" ti sien, a unau theida si sien, ama chu mi khêlhlip a nih. Unau a hmu zing hman hmangai si lo chun Pathien a hmu ngai lo chu iengtin am hmangai thei a ta?
{4:21} Hi thupêk hi a nih a mi pêk chu: Pathien hmangaitu chun a unau khom a hmangai ding a nih, ti hi.
{5:1} Tu khom Isu hi Krista a nih ti ring taphot chu Pathiena pieng a ni a, tu khom a hringtu hmangaitu chun a hring nau khom a hmangai hlak.
{5:2} Pathien nauhai ei hmangai ti ei hrietna chu, Pathien ei hmangai a, a thupêkhai ei zawm hi a nih.
{5:3} Pathien ei hmangai vèna chu hi hi a nih: a thupêkhai ei zawm hi; a thupêkhai chu a khir si nawh.
{5:4} Pathiena pieng taphot chun khawvel hi a ngam hlak. Khawvel hnea ngamna chu ei ringna hi a nih.
{5:5} Isu hi Pathien Naupa a nih ti ringtu chauh naw chun tuin am khawvel a ngam hlak a?
{5:6} Isu Krista hi a nih tui le thisena hung chu, tuia chauh ni loin tui le thlarauah a ni lem. A hrepuitu chu Thlarau a nih; Thlarau chu thutak a ni si a.
{5:7} Hrepuitu pathum an um,
{5:8} Thlarau le tui le thisen; chu pathumhai chu an inthuruol a nih.
{5:9} Mihriem hrietpuina hman ei pom chun Pathien hrietpuina chu a ropui lem si a; Pathien hrietpuina chu, a Naupa chanchin a hung hriettir tàkna hi a nih.
{5:10} Pathien Naupa ringtu chun amaah hi hrietna hi a nei a; Pathien ring nawtu chun Pathienin a Naupa chanchin an hriettir chu a ring naw leiin ama chu khêlhlipah a siem a nih.
{5:11} Hi hi a thu inhriettir chu a nih- Pathien chun chatuon hringna a mi pêk a, chu hringna chu a Naupaah a um, ti hi.
{5:12} Naupa neitu taphotin hringna a nei a, Naupa nei nawtu chun hringna a nei nawh.
{5:13} Chatuon hringna in nei ti in hriet theina dingin nangni Pathien Naupa hming ringtuhai kuomah hieng thu hi ka ziek a nih.
{5:14} Ama ditzawng anga ei hnì taphot chu a ngaithlàk hlak a, chu chu a hmaa ei tlangnêl ngamna san chu a nih.
{5:15} Ei hni taphot a ngàithlâk ti ei hriet leiin, ei hni ang chu a mi pêk hlak ti khom ei hriet.
{5:16} Tu khomin thìna khop ni lo suol a unauin a thaw hmu sien, tongtaiin hnipêk a ta, Pathienin hringna pêng a tih. Hi hi thìna intlung thei khop suol ni lo thawtuhai ta ding a nih. Thìna intlun thei khop suol a um a, chuong ang mi ta ding chun hnipêk ro ka ti nawh.
{5:17} Thil indik lo thaw hrim hrim hi suol a ni vong a, amiruokchu suol taphot hi thìna khop suol a ni nawh.
{5:18} Tu khom Pathiena pieng chun thil suol a thaw zui zing nawh ti ei hriet; Pathiena a piengna khan a vèng him a, misuol chun a tawk thei nawh.
{5:19} Khawvel pumpui hi Misuolpa thuhnuoia um ni sien khom, Pathien nauhai ei nih ti ei hriet.
{5:20} Pathien Naupa chu a hung a, Pathien tak chu hre thei dingin hriet thiemna a mi pêk ti ei hriet bok. Chu Pathien indik taka chun ei um- a Naupa Isu Kristaa chun. Ama chu Pathien indik tak, chatuon hringna chu a nih.
{5:21} Nauhai, milem laka chun inthier fihlim ro.
