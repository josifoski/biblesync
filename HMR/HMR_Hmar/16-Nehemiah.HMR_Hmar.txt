{1:1} Hienghai hi Hakalia naupa Nehemia thuziek a nih:Lal Artazerzia inlala inthoka kum sawmhnina Kislev thlaaa chun lal khawpui Susa kula chun ka um a.
{1:2} Judai rama inthoka hung kìr ka unauhai laia mi pakhat Hanani le mi thenkhatin an mi hung sir a. Jerusalem chanchin le Babulona saltâng, Juda unau kîr nawk hai chanchin dâm ka'n don a.
{1:3} Anni chun, "Saltângnaa inthoka dam khawsuok, Judai rama kîr nawkhai ngîrhmun chu a se khop el. Buoina le inzakna namen lo an tuok a. Jerusalem kul chu a chim se vong ta a, a kotkhârhai khom a kâng siet vong tah" an ta.
{1:4} Chuong ang thu ka hriet char chun ka thung a, ka tap a. Ni iemani zât bu ngheiin ka sûn a, vân Pathien hmaah ka tongtai a.
{1:5} "Aw LALPA, vân Pathien, Pathien ropui le râpum, nangma hmangaia i thupêk zawmtuhai chunga i hmangaina thuthlung vong zing hlaktu,
{1:6} ka tongtaina hi mi lo ngàithlapêk lul rawh. I mi Israelhai ta dinga sùn le zàna i kuoma i siehlaw ka hung tongtai hi mi zuk thlîr la, mi hung en hram rawh khai. I lakah nasa takin kan lo suol ta a, a nih, keima sûngkuo ngei khomin thil suol kan thaw ta a, thupha ka hung chawi a nih.
{1:7} I lakah rilo takin kan lo khawsa a, i siehlaw Mosie hmanga i hril i thupêk hai, thusuok hai le dàn hai chu kan lo nghatsan ta si a.
{1:8} "I siehlaw Mosie kuoma, 'Ka lakah in ringum naw chun hnam tin lai thè dar ka ti cheu a,
{1:9} sienkhom in hung inlamlèt a, ka thupêkhai in zawm chun, kawl kil tawp chena hnot dara umhai khom ka hming chêngna dinga ka thlang hmuna chun thuoi khawm nawk vong ka ti cheu' tia i lo hril kha lunginsiet takin hre zing rawh.
{1:10} Hienghai hi i mi le sa, thilthawtheina ropui tak le kut hrât taka i'n tlan suokhai kha an ni si a.
{1:11} Aw LALPA, lunginsiet takin i siehlaw ka hung tongtaina le i hming inzaa hlimpuitu, i siehlawhai tongtaina hi lo ngàithla hràm rawh. Voisun là lá hin ditsakna ngên dinga hi lal hmaa i siehlaw ka ngîr ding hi mi'n hlawtlingtir hram rawh" tiin ka hni a. Chuong lai chun kei chu lal dawn ding zu no petub ka nih.
{2:1} Lal Artazerzia inlala inthoka kum sawmhnina Nisan thla, thâl intan hlim lai chun lal dawn ding uoiin an hung làk chu lal ka va pèk a. Kha hma khan lungngai hmèl ka put ngai naw a.
{2:2} Lal chun ka kuomah, "Damnawna nei si loin i hmêl a va hang ngui ngei de! Thil dang rak ni naw nih, lungzingna i nei a ni hih" a ta, ka ti ta hle el a.
{2:3} Amiruokchu lal kuomah, "Lal chu kumkhuoin dam zing raw se. Ka thlatuhai ruong zâlna khawpui a tlu ram zo a, a kotkhârhai khom a kàng ût vong ta si chun ieng leiin am hmèl hlim ka put thei ding a na?" ka ta.
{2:4} Lal chun, "Iem a na i dit chu?" a ta, chuongchun vân Pathien kuomah ka tongtai a.
{2:5} Chun, lal kuomah, "Lal remti zawng a ni a, i siehlaw hin lal mit a tlung a ni chun, Judai rama ka thlatuhai ruong zâlnaa ka fe mi phalpèk la, khuo chu hang indin thar nawk ka tih" ka ta.
{2:6} Lalnu bula inthung lal chun, "Ieng chen am i thang ngai a ta? Ieng tik am hung kìr nawk thei i ta?" a ta. Lal chun lawm takin ka fe a mi phalpèk a, ka suok hun ding khom chu ka sukfel a.
{2:7} Chu bâka chun lal kuomah, "Lal remti zawng a ni chun, Judai ram ka tlung chena him taka mi vêng dinga hrilna lekha Eufretis vadung thlang tieng biela rorêltuhai kuomah mi ziekpèk sien.
{2:8} Chun, tempul vela kul kotkhârhai siemna ding le kulbîng bang rela hmang ding bâkah keima in bawlna dingin thing ka mamaw ding a ni leiin lal thing bil enkoltu Asaf kuomah thing mi pe dinga hrilna lekha mi ziekpèk bok sien ka nuom khop el" ka ta. LALPA ditsakna kut chu ka chungah a um leiin lal chun ka hni po po chu a mi phalpèk vong a.
{2:9} Chuongchun, Eufretis vadung thlang tieng biel optuhai kuoma chun ka fe a, lal lekhahai chu ka pêk tawl a. Lal chun a mi fepui dingin sipai hotuhai le sakor chungchuong mi sipaihai a tir bok a.
{2:10} Horon mi Sanbalat le Amon mi Tobia haiin Israel thlahai thangpui dinga ka hung tlung thu an hriet chun an lung a sen hle a.
{2:11} Jerusalem ka hang tlung chun ni thum sûng ka chawl hri phot a.
{2:12} Chu zoah mi tlawmte chauh thuoiin zânah ka suok dok a. Jerusalem ta dinga ka thaw ding Pathienin ka lungrila a mi'n hriettir thu chu tu khom ka hril naw a, ka chuongna sabengtung chauh naw chu ran sa dang thuoi ka nei bok nawh.
{2:13} Ruom Kotpui tieng kotkhâra chun ka suok a, sihal tuikulc chu fe pelin, Hnawlhnok Kotpui tieng kan fe a, Jerusalem kul chim tahai le a kotkhâr kàng tahai chu kan en vèl a.
{2:14} Chu taka inthoka hung kîrin, Tuikul Kotpui le Lal Dil umna kotkhâr chu kan hung pèl a, sienkhom kul chimin lam a dang leiin ka chuongna sabengtung chun a fe tlang thei ta naw a.
{2:15} Chuongchun, zâna chun Kidron vadung ka hraw tung ta lem a, kul chu ka en vong a, Ruom Kotpui tieng bok chun kan hung kîr nawk a.
{2:16} Khawpui optuhai chun khaw lai am ka fe a, ieng am ka thawa ti an hriet naw a, ka thil thaw tum chu Judahai, thiempu hai, thuoitu hai, thoktu hai le rorêltu hai, hmalatu ding takhai khom chu tu khom ka la hril nawh.
{2:17} Chun, an kuomah, "Ei chan sietzie hi in hmu seng a. Jerusalem chu a tlu ram ta a, a kotkhârhai khom a kâng hmang vong tah ti in hriet. Thaw ro, ei hmai a mawk zing nawna dingin Jerusalem hi indin thar ei tiu khai" ka ta.
{2:18} Pathien ditsakna kut ka chunga a um dàn le lal le kan inbiekna thuhai dâm chu ka hril tawl a. Anni chun, "Thaw ro, indin thar nawk ei tiu" an ti ve nghal a, sin tha thaw ding chun an pu tan ta a.
{2:19} Horon mi Sanbalat hai, Amon mi thoktu Tobia hai le Arab mi Gesem haiin chu thu chu an hrietin an mi nuisaw a, nuizatburah mi hmangin, "Iem a na nangni rawiin in thaw ta hi? Lal lakah hel tum a ni?" tiin an mi biek sisaw a.
{2:20} Kei chun, "Vân Pathien chun mi'n hlawtlingtir a tih. Keini hi a siehlawhai kan ni a, kul bang hi kan indin thar nawk ding a nih. Nangni rawi hin Jerusalemah chanvo ieng khom in nei ve naw a, thuneina amanih le neitu bul nina amanih ieng khom in nei hrim hrim bok nawh" tiin ka don tawl a.
{3:1} Chuongchun, thiempu lal Eliasib le a unau thiempuhai chu an inthok a, Beram Kotkhârpui chu an siem tan a, an inhlàn thienghlim a, a kotkhârhai an siem tha a, a kul bang khom Insâng Zakhatnaa inthoka Hananel Insâng chen an bawl pei a, an inhlàn thienghlim a.
{3:2} A dot chara mi chu Jeriko mihaiin an bawl a, chu dota mi chu Imri naupa Zakur rawiin an bawl a.
{3:3} Nga Kotkhârpui chu Hasena thlahaiin an siem tha a, a kotkhâr bienghai an inbûk a, a kotkhâr an inbûk a, a kalna le thîr tluon inbâtnahai an siem tha vong a.
{3:4} A dota mi chu Hakoz naupa Uria naupa Meremot rawiin an siem tha a, a dota mi chu Mesezabel naupa Berekia naupa Mesulam rawiin an siem tha a, chu dota mi chu Baana naupa Zadok rawiin a siem tha a.
{3:5} Chu khêla mi chu Tekoa khaw mihaiin an siem tha a, sienkhom an mi lienhai ruok chun an thangpui nuom ve nawh.
{3:6} Khawhlui Kotkhârpui chu Pasea naupa Joiada le Besodeia naupa Mesulam hai rawiin an siem tha a, a kotkhâr bieng hai, a kotkhâr hai, a kalna le thîr tluon inbûkna hai chu an siem tha vong a.
{3:7} Anni khêla mi chu Gibeon mi Melatia hai, Meronot mi Jadon hai le, Eufretis vadung thlang tieng biel optu hmunpui Gibeon le Mizpa khuoa mihaiin an siem tha a.
{3:8} A dota mi chu rangkachak sertu laia mi Harhaia naupa Uziel rawiin an siem tha a, chu dota mi chu Hanania, rimtui siemtu laia mi rawiin an siem tha a. Chuong ang chun Jerusalem kul chu a Bang Sei chenin an bawl tha a.
{3:9} Chun, anni dota mi chu Jerusalem biel chenve hotu Hura naupa Refaia rawiin an siem tha a.
{3:10} Anni zawna mi chu Harumaf naupa Jedaia rawiin an siem tha a, chu khêla mi chu Hasabneia naupa Hatus rawiin an siem tha a.
{3:11} Chu khêla mi chu Thuk Insâng chenin Harim naupa Malkija le Pahat-Moab naupa Hasub rawiin an siem tha a.
{3:12} Chu khêla mi chu Jerusalem biel chenve optu Halohes naupa Salum le a naunuhaiin an siem tha a.
{3:13} Ruom Kotkhârpui chu Hanun rawiin Zanoa khuoa chênghaiin an siem tha a. A kotkhâr bieng an rem tha vong a, a kotkhâr an inbûk a, a kalna le thîr tluon inbatnahai an thlâk vong a. Chun, Ruom Kotkhârpuia inthoka Hnawlhnok Kotkhârpui, meter zali sawmlia sei kul bang chu an bawl tha bok a.
{3:14} Hnawlhnok Kotkhârpui chu Beth Hakerem biel optu Rekab naupa Malkija rawiin an siem tha a, a kotkhârhai a thlâk vong a, a kot kalna le thîr tluon inbâtnahai chu a siem tha vong bok a.
{3:15} Mizpa biel optu Kol-Hoze naupa Salun rawiin Tuikul Kotkhârpui chu an siem tha a, a chung khum an siem a, kotkhârhai le a kalna le a thîr tluon inbâtnahai po po chu a tharin an thlâk vong a. Chun, Lal Huon bula Siloam Dil inhuonna banghai chu Davida khuoa inthok zuk pan thlâkna kailawn chenin a bawl tha vong a.
{3:16} Chu khêla mi, Davida thlân epa tuiting le Mihrâng Rûn chenin Beth-Zur biel chenve optu Nehemia naupa Azbuk rawiin an bawl tha bok a.
{3:17} A dota mi chu Levi chia mi Bani naupa Rehum inrawina hnuoiah an siem tha a. Chu khêla mi chu Keila biel chenve optu Hasabia chun ama biel hmingin a siem tha a.
{3:18} A dota mi chu a unauhai, Keila biel chenve optu Henadad naupa Binui (Bavai) rawiin an siem tha a.
{3:19} A dota mi chu Mizpaa rorêltu Jesua naupa Ezer chun kul kawinaa inthoka râlthuom siena hmun hang pan tungna zawn lai chen chu a bawl tha a.
{3:20} A dota mi chu Zabai naupa Baruk chun thahnemngai takin kul kawinaa inthoka thiempu lal Eliasib in kotkhâr chenin a bawl tha a.
{3:21} A dot chu Hakoz naupa, Uria naupa Meremot-in thiempu Eliasib kotkhâra inthoka a tawp chen chu a bawl tha bok a.
{3:22} Chu khêla mi chu a sè vêla thiempuhaiin an bawl tha a.
{3:23} Anni dota mi chu Benjamin le Hasub rawihaiin an bawl tha a, anni dota mi chu Anania naupa Maseia naupa Azaria rawiin ama in bul po chu an bawl tha a.
{3:24} A dota mi chu Henadad naupa Binui chun Azaria ina inthoka a kul kil chen a bawl tha a,
{3:25} Uzai naupa Palal chun kul kawi tanna epa lal in chuonchunga inthoka Insâng Lor zawn chen chu a bawl tha a. A dota mi chu Paros naupa Pedaia chun a bawl tha a.
{3:26} Ofel muola um tempula thoktuhai chun sak tienga Tuikul Kotkhârpui zawn chen le insâng lor chenin an bawl tha a.
{3:27} A dota mi chu Tekoa inthoka hunghaiin Insâng Lor danga inthoka Ofel muola kul bang chen an bawl tha bok a.
{3:28} Sakor Kotkhârpui chung tieng chu thiempuhaiin mani in zawn seng an bawl tha a.
{3:29} Anni dota chun Imer naupa Zadok rawiin ama in zawn po chu an bawl tha a. A dot chu Sak Kotkhârpui vêngtu Sekania naupa Semaia rawiin an bawl tha a.
{3:30} A dot chu Selemia naupa Hanania le Zalaf naupahai laia parukna Hanun rawiin an bawl tha a. A dot chu Berekia naupa Mesulam rawiin ama in zawn po an bawl tha a.
{3:31} A dot chu rangkachak sertu laia mi Malkija rawiin Enfiena Kotkhârpui zawna tempula sinthawtuhai le sumdawnghai umna chen le a kil pan tungna chen an bawl tha a.
{3:32} A kil pan tungna le Beram Kotkhârpui inkâr po chu rangkachak sertu le sumdawnghaiin an bawl tha bok a.
{4:1} Kul kan bawl that thu Sanbalatin a hriet chun a lung a sen hle a, a lung chok chun Judahai a cheksol a.
{4:2} A ruolhai le Samaria sipai ofisarhai kuoma chun, "Hieng Juda mi rethei le ongrop ruol hin ieng am thaw kuok nei dingin in ngai hrim hrim a na? An inthawi rawn lei ringotin ni khat thilthuin kul chu bawl zo dingin an inring am a ni? En hman ro, lung kàng char ta sa hmunhnok laia mi an rût khawm a, an bel nawk mei mei a ni hi" tiin a deusaw tawl a.
{4:3} A bula ngîr Amon mi Tobia chun, "An lung remhai saw sihal khom lawn sien la, sir chim vong a tih" a lo ti ve a.
{4:4} Chu phing leh ka tongtai a, "Aw kan Pathien, mi lo ngàithla rawh, nuizatburin an mi hmang a ni hi. An mi deusawnahai chu an lu chungah intlâktir la, anni ngei hi ram dang mihai inroktir la, an salah intângtir rawh.
{4:5} An bawsietna hi ngàithà hrim hrim naw rawh. An suolnahai chu thai bo naw rawh, kul bawltuhai hmaa ngei suklungsen che tumin an cho phawk che a ni hi" tiin.
{4:6} Chuong ang chun kul chu kan bawl tha pei a, a chenvea insângin kan zom suok vong chenin mipuihai chun lungril po poin thang an làk takzet a.
{4:7} Jerusalem kul chu siem that a ni pei thu le a sietna lai khom hruk phui a ni tàk thu Sanbalat hai, Tobia hai, Arab mi hai, Amon mi hai le Asdod mi haiin an lo hriet chun an lung a sen hle a.
{4:8} Anni chun Jerusalem hung bei a, buoina siem tumin ro an phier a.
{4:9} Sienkhom kan Pathien kuomah kan tongtai a, anni laka invêngna dingin sùn le zànin vêngtu kan sie a.
{4:10} Chuong lai zing chun Judahaiin, "Thoktuhai an chàu zo ta a, hmunhnok inthiel ding hlak chu a la tam bok si a, eini thâ ringot chun kul chu ei indin zo naw ding a ni hi" tiin an hung hril a.
{4:11} Kan hmèlmahai hlak chun, "An hriet hma le an mi hmu hmain chìm nel ei ta, that fai rip ei ta, an sin chu a chawl a ni el" an lo ti zing bok a.
{4:12} An kawl le kienga chêng Judahai chu kan kuomah hungin, "Sîr tina inthokin an hung bei ding cheu a nih" tiin voi sawm nêka tam rau an mi hung hril ta bok a.
{4:13} Chuleiin, a kul inhnuoina lai tak, hmun uol-aua chun kul phènah mipuihai chu a sûng sûngin an kawlhnàm hai, an fei hai le an thalngul hai chawiin thanghmun ka'n khawtir a.
{4:14} Kan ngîrhmun ka hang en vel hnung chun an hotuhai le mipuihai chu ka ko khawm a, an kuomah, "Ei hmèlmahai chu tì dêr naw ro. LALPA ropui tak le râpum tak chu hre zingin in unauhai, in naupahai le naunuhai, in nuhmeihai le in in le lohai hum dingin bei ro khai" tiin ka'n fui tawl a.
{4:15} Kan hmèlmahai chun an thil phier kan lo hriet pei ti le an thiltum chu Pathienin a suktlol ti an hriet chun keini khom mani sin seng sunzom dingin kul tieng kan pan nawk a.
{4:16} Chu taka inthok chun tlangvàl zâtvein sin an thaw a, a zâtve dang chun hriemhrei fei, phaw le thalngul chawiin awmphaw an inbel a. Chun, rorèltuhai chun kul bawl thatu Juda sûngkuo po po chu an tan tlat a.
{4:17} Kul bawl thatna ding hmangruo phurtu le thaktuhai khomin kut khing khatin sin an thaw a, khing tiengin hriemhrei an chawi a,
{4:18} kul bawltuhai po po khomin kawlhnàm an pai vong bok a. Tawtawrawt mûttuhai ruok chu ka kuomah an um a.
{4:19} Chuongchun, mi lûnhai, rorêltuhai le mipuihai kuoma chun, "Sin a tamin ei indar sar a, ei sinthawna kâr a hla tawl si a.
{4:20} Rikrum thilah, tawtawrawt ri in hrietna tieng tieng ka kuomah hung tlân khawm unla, ei Pathien chun mi dopêk a tih" ka ta.
{4:21} Chuong ang chun a zâtvein fei chawiin, khawfingchata inthoka zân tieng arasi a'n lang chenin sin chu kan sunzom ngat ngat a.
{4:22} Chuong lai bok chun mipuihai kuomah, "Zânah vêngtu sin le sûnnithlâka sin thaw dingin mi tin in siehlawhai leh Jerusalem sûngah hung riek lût vong ro" ka ti bok a.
{4:23} Hi sûng hin kei le ka unau hai, ka mi hai le ka kuoma um vêngtu hai chun silfên kan hlip ngai naw a, tui chawi le insila kan fe chenind râlthuom kan chawi hlak.
{5:1} Chuong lai chun pasal ruol le an nuhmeihai chu ka kuomah an hung a, an unau Judahai chungah nasa takin an chier a.
{5:2} A thenin, "Keini sûngkuo hi kan tam a, kan fâk khop inchawkna ding sum tam lem kan mamaw a nih" an ta.
{5:3} A then ruok chun, "Tàm laia bu inchawkna dingin kan in le lo le grèp huonhai kan bànda zo vong tah" an hung ti a.
{5:4} A then nawk chun, "Lal kuoma sie chawi ding sum kan pûk aiah kan lo le grèp huon hai dakhamah kan sie ta a.
{5:5} Juda mi kan ni ve a, kan nauhai khom Juda dang nauhai ang bok an ni ve naw am a ni? Sienkhom, kan nauhai chu Juda mi bok bawia kan sie a lo ngai ta hiel a. Kan naunuhai a then lem chu bawiah an lût dèr tah. Kan lo le grèp huonhai hlak mi dangin an mi neipêk zo ta bok si, chet ngaina a um ta naw a nih" an hung ti a.
{5:6} An chierna thu ka hriet chun ka lung a sen hle a.
{5:7} An ngîrhmun chu ka ngaituo neu neu hnungin an mi lûnhai le rorêltuhai kuomah, "In unauhai a pung uma sum in inpûktir hin anni chu in sawrde a nih" tiin ka khak a. Chu chungchang ngaituo ding chun vântlang inkhawm ka ko a.
{5:8} ​An kuomah " Hnam danghai kuoma inzor tah ei unau Judahai chu ei thei ang angina ei intlan hram hram hlak a. Tu hin nangnin in unauhai chu ei intlan nawk ngai dingin bawiah in siem nawk tum a ni hih" ka ta. An to chip a, tu khomin an mi don nawh.
{5:9} Chuongchun, ka hril zom pei a, "In thilthaw hi thil indik a ni nawh. Ei hmèlma hnam danghai mi endong ding vêngna lei bêkin ei Pathien hi ei ti naw ding am a ni?
{5:10} Keima ngei le ka unauhai le ka hnuoia sinthawtuhai hin a pung umin sum le bu dâm ei unauhai kuomah ei inpûktir hlak a, hi hi bânsan ei tiu khai.
{5:11} Voisun ngei hin an in le lohai, an grep huonhai le oliv huonhai chu pe kîr nawk unla, sum le bu le uoiin le oliv hriek in lo inpûktira inthoka a pung po kha pe kîr nawk hram ro" ka ti bok a.
{5:12} Anni chun, "Pe kîr nawk vong kan ta, an lakah ieng khom phût nawng kan ta, i ti ang tak chun thawng kan tih" an ta. Chu phing leh thiempuhai chu ka ko a, mi lûnhai le rorêltuhai chu thu an intiem tah anga thaw dingin intiemkamna ka'n neitir a.
{5:13} Chun, ka zakuo fuol hmawr chu ka thin a, "In thu tiem anga in thaw naw a ni chun in in le loa inthokin Pathienin thin thla ve raw se cheu" ka ta. Pungkhawm po po chun, "Amen" an ta, LALPA an inpàk a. Mipuihai chun an thutiem angin an thaw a.
{5:14} Chu bâkah Lal Artazerzia inlal kum sawhninaa inthoka kum sawmthum le kum hnina chen, a rêngin kum sawm le kum hni sûng chu Judai ram optu ka ni a, chu sûng chun keima le ka hnuoia thoktuhaiin kan chan ding lal busung voi khat khom kan làk ve nawh.
{5:15} Keini hmaa ram optuhai chun mipuihai chung an sukrik thei hle a, an ni tin fâk ding bu le dawn ding uoiin an intumtir bâkah tangkaruo shekel sawmli an lâkpêk hlak a; an hnuoia thoktuhai chen mipui chungah an insuklal thei hle hlak. Sienkhom kei ruok chun Pathien ka tî leiin chuong ang chun ka thaw ve ngai nawh.
{5:16} Chuong chu thaw nêk hmanin, kul bawlah ka'n hmang char char lem a, ram hlekte khom ka'n chawk naw a, ka hnuoia thoktuhai po po khom kul bawla inhmang tlat dingin ka ngiet a.
{5:17} Chu bâka chun, kan kawl le kienga ram dang mikhuol ka donghai bâkah Judahai le rorêltuhai laia mi ka dawkana thlaithlêng kîl hlak za le sawmnga an um zing a.
{5:18} Ni khata dinga kan khorsaw chu bawng pakhat le beram tha chi ngot paruk le âr tam tak a na, ni sawm dan zàtah uoiin chi hrang hrang kan mamaw teuh bok a. Amiruokchu, mipui an harsa êm leiin ram optu ka nina puola fâk le dawn ka dong dinghai chu ka phût ve ngai hrim hrim nawh.
{5:19} Aw ka Pathien, hieng mihai ta dinga ka thaw po po hi ka thatna dingin mi hrepêk zing rawh.
{6:1} Kul kotkhârpuia kotkhârhai kan la'n bùk hman nawa chu kul chu a popna lai um der loin kan indin thar nawk tah ti Sanbalat hai, Tobia hai, Arab mi Gesem hai le kan hmèlma danghai chun an lo hriet a.
{6:2} Chuongchun, Sanbalat le Gesem chun, "Hung la, Ono phaia khaw pakhatah intuok khawm ei tiu" tiin thu an hung incha a. Nisienkhom, ka chungah thil tha lo thaw tum an lo ni zing si a.
{6:3} Kei chun, "Sin poimaw tak ka thaw lai a na, hung thla hman naw ning. In kuoma ka hung thlâk sûngin ieng leiin am ka kut a chawl el ding a na?" ti hril dingin an kuomah mi ka tir a.
{6:4} Chuong ang chun voi li thu pangngai ngot an hung thon a, ka don hmasak ang charin ka don pei a.
{6:5} A voi nganaa chun Sanbalat bokin lekhathon chàr lo hi a siehlaw a hung inchawitir a.
{6:6} Chu lekhaa chun, "Gesem-in a fena taphotah nang le Judahaiin hel in tum leia kul in bawl that thu a hril thang nasatzie a mi hril a. A hril pei dàn chun, nang hi an lal ni i tum a ni awm a.
{6:7} Chun, Jerusalemah, 'En tu, Judai ramah lal a um zing annawm' tia puongtu ding zawlnei khom i ruot tah ti thu a hril bok a. Hieng thu hin lal kuom a tlung ngei ding a nih ti hre zingin, hung la, thil umzie hril tlâng ei tih" ti thu hi a chuong a.
{6:8} Chuongchun, a kuomah, "I hril ang hin thil a um nawh ti le i phuok fawm el a nizie chu nangma ngei a hretu i nih" tiin a donna ka thon a.
{6:9} Mi hril ti vêl a, kan thilthaw mi'n thultir thei an inbeisei leia an thaw a ni si a. Chuongchun, Pathien kuomah ka kut mi sukhrâtpêk pei dingin ka tongtai a.
{6:10} Chu hnung chun Mehetabel naupa Delaia naupa Semaia, suok invâk thei ta lo chu a inah ka va kan a. Ama chun, "LALPA Tempul sûngah inhmung ei ta, kot inkal khum tlat ei tih. Voizân hin nangma that tumin i hmèlmahai an hung ding a nih" a ta.
{6:11} Kei chun, "Keima ang ngirhmuna ngîr si tu am a na tlânse ding chu? Keima ngîrhmun ang chel si hi himna zongin Tempulah a tlân lût ding maw? Chu chu thaw naw top ka tih" ka ta.
{6:12} Ka hang hriet suok chun ama chu Pathien tir ni loin Tobia le Sanbalat-in an lo ruoi leia ka sietna dinga chuong thu chu a hril a lo ni zing a.
{6:13} Mi sukzâm a, a thu mi'n zawmtir a, suol mi'n thawtir a, mi sukhmingsiet tuma an lo ruoi a nih.
{6:14} Aw ka Pathien, Tobia le Sanbalat haiin thil suol an thaw po po hi hre zing la, zawlnei Noadia le ama nu ang boka zawlnei dang mi sukzâm tumtuhai po po khom hre zing tawl rawh.
{6:15} Chuongchun, kan tana inthoka ni sawmnga le ni hnina, Elul thla ni sawmhni le pangana chun kul chu bawl zo a ni ta a.
{6:16} Kan kawl le kienga kan hmèlmahai le hnam danghaiin an hriet chun an mi tì a, an zâm bok a, kan Pathien thangpuina leia kan hlen a nih ti an hriet vong si a.
{6:17} Chu bâkah, ni sawmnga le ni hni sûng chun Judai rama thoktuhai le Tobia chu lekha an lo inthon tuo rawn hle a.
{6:18} Tobia chu Ara naupa Sekania mâkpa a ni leiin ama chunga ringum dingin Juda mi tam takin thu an lo tiem ta a, chu bâka chun a naupa Jehohananin Berekia naupa Mesulam naunu chu nuhmeiah a nei bok a.
{6:19} Tobia thilthaw thathai chu ka hrietah an hril an hril hlak a, ka hril iengkim chu a kuomah an hril sawng bok a. Chuleiin, Tobia chun mi sukzâm tumin inthìna lekha a mi hung thon hlak a nih.
{7:1} Kul kan indin zo a, kotkhârhai kan inbûk zo hnung chun kotkhâr vêngtu hai, hla saktu hai le Levi hai chu an thaw ding seng ka ruotpêk a.
{7:2} Ka unaupa Hanani, mi ringum le Pathien tìna tienga mi tam lem khûm zo le kulbinga kawmandar Hanania hai chu Jerusalem optu dingin ka ruot a.
{7:3} An kuomah, "Jerusalem kotpuihai hi zîng tieng nisa a hung inkàng hma chu hong naw unla,e zân tieng ni tlâk pha, kotkhâr vêngtuhai an la um lai zingin khâr unla, a kothai hi kal vong ro. Jerusalem mihai laia mi khaw vêngtu ruot unla, ngun takin vêng raw hai se. A then chu hmun ruot bîkah diuti hai sien, a then ruok chun mani in bul vel seng vêng raw hai se" tiin ka hril a.
{7:4} Khawpui chu a lienin a la'n thawl a, mi chêng an la tlawm a, in tlu se tahai chu bawl loin a la um zing a.
{7:5} Mi lûnhai, rorêltuhai le vântlâng mipuihai chu ko khawm a, mani sûngkuo senga ziek lût dingin Pathienin ka lungrilah a mi'n hriettir a. Judai rama hung kîr nawk hmasa takhai inthla dàn ziekna lekhabu ka hmu suok a, chu taka chun hieng ang hin an ziek a:
{7:6} Sala Babulon lal Nebukadnezzarin a thuoihai laia an sal intângnaa inthoka suok, Jerusalem le Judai rama mani khuo senga kîr nawk a, chu rama chêng tahai le
{7:7} an thuoituhai chu Zerubabel, Jesua, Nehemia, Azaria, Raamia, Nahamani, Mordekai, Bilsan, Misperet, Bikvai, Nehum le Baana hai an nih. Israel thla saltâng hung kîrhai chu,
{7:8} Paros thlahai sânghni zakhat sawmsari pahnih;
{7:9} Sefatia thlahai zathum sawmsari pahnih;
{7:10} Ara thlahai zaruk sawmnga pahnih;
{7:11} Pahat-Moab thlaa mi (Jesua le Joab zungzama mi) sânghni zariet sawm le pariet;
{7:12} Elam thlahai sângkhat zahni sawmnga pali;
{7:13} Zatu thlahai zariet sawmli panga;
{7:14} Zakai thlahai zasari sawmruk;
{7:15} Binui (Bani) thlahai zaruk sawmli pariet;
{7:16} Bebai thlahai zaruk sawmhni pariet;
{7:17} Azgad thlahai sânghni zathum sawmhni pahnih;
{7:18} Adonikam thlahai zaruk sawmruk pasarih;
{7:19} Bikvai thlahai sânghni sawmruk pasarih;
{7:20} Adin thlahai zaruk sawmnga panga;
{7:21} Ater thlahai (Hezekia zungzama mi) sawmkuo pariet;
{7:22} Hasum thlahai zathum sawmhni pariet;
{7:23} Bezai thlahai zathum sawmhni pali;
{7:24} Harif (Jora) thlahai za sawmpahnih le
{7:25} Gibeon (Gibar) thlahai sawmkuo panga.
{7:26} Bethlehem mi hung kîr nawk hai: Netofa thlahai za sawmriet pariet;
{7:27} Anathot thlahai za sawmhni pariet;
{7:28} Bet Azmavet khaw mihai sawmli pahnih;
{7:29} Kiriat Jearim, Kefira le Beerot khaw mihai zasari sawmli pathum;
{7:30} Rama le Geba khaw mihai zaruk sawmhni pakhat;
{7:31} Mikmas khaw mihai za sawmhni pahnih;
{7:32} Bethel le Ai khaw mihai za sawmhni pathum;
{7:33} Nebo khaw danga mihai sawmnga pahnih;
{7:34} Elam khaw danga mihai sângkhat zahnih sawmnga pali;
{7:35} Harim khaw mihai zathum sawmhnih;
{7:36} Jeriko khaw mihai zathum sawmli panga;
{7:37} Lod, Hadid le Ono khaw mihai zasari sawmhni pakhat;
{7:38} Senaa khaw mihai sângthum zakuo sawmthum an nih.
{7:39} Thiempu hung kîr nawkhai chu: Jedaia sûngkuoa mi (Jesua zungzâma inthok) zakuo sawmsari pathum;
{7:40} Imer thlahai sângkhat sawmnga pahnih;
{7:41} Pasur thlahai sângkhat zahnih sawmli pasarih;
{7:42} Harim thlahai sângkhat sawm pasarih an nih.
{7:43} Levi thlaa mi hung kîr nawkhai chu: Jesua le Kadmiel sûngkuoa mi (Hodavia thlahai) sawmsari pali;
{7:44} Asaf sûngkuoa mi hla saktu pawl za sawmli pariet;
{7:45} Kotkhâr vêngtu Salum, Ater, Talmon, Akub, Hatita le Sobai hai sûngkuoa mi za sawmthum pariet an nih.
{7:46} Tempul siehlaw hung kîr nawkhai chu Ziha, Hasufa, Tabaot,
{7:47} Keros, Siaha (Sia), Padon,
{7:48} Lebana, Hagaba, Salmai,
{7:49} Hanan, Gidel, Gahar,
{7:50} Reaia, Rezin, Nekoda,
{7:51} Gazam, Uzia le Pasea
{7:52} Besai, Meunim, Nefusim (Nefusesim),
{7:53} Bakbuk, Hakufa, Harhur,
{7:54} Bazlut, Mehida, Harsha,
{7:55} Barkos, Sisera, Tema,
{7:56} Nezia le Hatifa hai an nih.
{7:57} Lal Solomon siehlawhai thlaa mi hung kîr nawk chu Sotai, Soferet, Peruda (Perida),
{7:58} Jala, Darkon, Gidel,
{7:59} Sefatia, Hatil, Pokeret-hazebbaim le Ami (Amon) an nih.
{7:60} Tempul siehlaw le Solomon siehlaw hung kîr nawkhai po chu an rêngin zathum sawmkuo pahnih an nih.
{7:61} Hieng Tel Mela, Tel Harsa, Kerub, Adon le Imer khuohaia inthoka Jerusalema hung kîr an um a, sienkhom an sûngkuo chanchin inziekna lekha an hmu zo naw leiin Israel thlahai lai tiem sa thei an ni nawh.
{7:62} Chuonghai chu Delaia, Tobia le Nekoda thlaa inthokin mi zaruk sawmli pahnih an na,
{7:63} thiempu laia inthokin Hobaia, Hakoz le Barzilai thlahai an nih (Barzilai hin Gilead mi Barzilai sûngkuoa mi nuhmeiah a nei a, a nuhmeihai tieng hming a put ta lem a nih).
{7:64} Hienghai hin an thlatuhai suina an zong hmu naw leiin thiempu sin thaw dingin thienghlim loa ngai an nih.
{7:65} Urim le Thumim hmanga LALPA rawn thei thiempu an nei hma khat chu ram optu chun anni chu thiempuhai chan thil serhai chu an fâk ve khom a phal nawh.
{7:66} Judai rama hung kîr po po chu mi sîngli sânghni zathum sawmruk an nih.
{7:67} Chuonghai bâka chun nuhmei le pasal siehlaw sângsari zathum sawmthum pasarih le hla saktu za sawmli panga an hung bok a.
{7:68} Ran an hung thuoi zât chu sakor zasari sawmthum paruk, sabengtung lien chi zahni sawmli panga,
{7:69} sanghawngsei zali sawmthum panga le sabengtung chin chi sângruk zasari sawmhnih a nih.
{7:70} Sûngkuo lukhàitu thenkhatin Tempul bawlna dingin thawlawm an hung pèk a. Ram optu chun thawlawmah rangkachak kilogram riet, rangkachak maihùn sawmnga le thiempu zakuo zanga le sawmthum a pêk a.
{7:71} Hotu danghai chun rangkachak kilogram za le sawmruk le pariet le tangkaruo kilogram sângkhat le zahni le sawmnga an pêk a.
{7:72} Sûngkuo lukhàitu iemani zâtin rangkachak kilogram za le sawmruk le pariet le tangkaruo kilogram za le sawmli le thiempu zakuo sawmruk le pasari an pêk bok a.
{7:73} Chuongchun, thiempu hai, Levi hai, kotkhâr vêngtu hai, hla saktu hai, tempul siehlaw hai, mi dang thenkhat hai le Israel thla hai po po chu mani khuo sengah umhmun an bèngbel nawk ta a.
{8:1} Thla sarina, favang laihawlaf mani khuo senga Israelhai an inbèngbel hnung chun, mi po po chu zài khata luongin Tuikul Kotkhârpui bula tuolzawla chun an pungkhawm a. LALPAN Israelhai zawm dinga thu a pêk, Mosie Dàn bu chu hung laa tiem dingin lekha ziektu Ezra chu an ngèn a.
{8:2} Chuongchun, thla sarina ni khat ni chun thiempu Ezra chun nu tling pa tling pungkhawmhai le a hre thiem thei chin awm po hmaa chun Dàn bu chu a hung chawi a.
{8:3} Tuikul Kotkhârpui khêla tuolzawl tieng chu nghain, zîng tienga inthoka sûn chang chenin mi po po hriet theia inringin Dàn thu chu a tiem a, mipui chun ngun takin an ngàithlâk thup a.
{8:4} Chu huna dinga tham an dawa chun lekha ziektu Ezra chu a ngîr a. A chang tieng chun Matithia hai, Sema hai, Anaia hai, Uria hai, Hilkia hai le Maaseia hai an ngîr a. A voi tieng chun Pedaia hai, Misael hai, Malkija hai, Hasum hai, Hasbadana hai, Zekaria hai le Mesulam hai an ngîr bok a.
{8:5} Ezra chun mi po po hmuah lekhabu ziel chu a hang sût a. Mipui nêka insânga ngîr a ni leiin an hmu thei vong a, a sût lai chun mipui chu an ngîr vong a.
{8:6} Ezra chun LALPA, Pathien ropui tak chu a'n pàk a, mipui po po chun bân pharin, "Amen, Amen" tiin an lo don a, hnuoi sika kûnin LALPA an chawibiek a.
{8:7} Levi mi Jesua hai, Bani hai, Serebia hai, Jamin hai, Akub hai, Sabethai hai, Hodia hai, Maaseia hai, Kelita hai, Azaria hai, Jozabad hai, Hanan hai le Pelaia hai chun mipui ngîrhai chu dàn thu an hrilfie a.
{8:8} Pathien Dàn bu chu an tiem a, tlar tin umzie chu an hriet thiem vong theina dingin an tiem non a, chieng takin an hrilfie pei a.
{8:9} Dàn thu an hang hriet chun mipui chu an tap mur mur leiin ram optu Nehemia hai, thiempu le lekha ziektu Ezra hai le mipui inchûktirtu Levi hai chun mipui kuomah, "Voisun hi LALPA in Pathien ta dinga ni thienghlim a na, thla suksieta tap hun a ni nawh" an ta.
{8:10} Nehemia chun, "Fe unla, ruoi inhnik hnik fain, dawn ding a thlum thlum dawn unla, ieng khom buotsai ve nawhai khom sem ve ro. Voisùn hi LALPA ta dinga ni thienghlim a nih. Lungngaiin um naw ro, LALPA lawmna chu in hrâtna a ni si a" a ta.
{8:11} Levihai khomin mipui kuomah, "To unla, tap ta naw ro. Voisùn hi ni thienghlim a nih. Lungngai naw ro" tiin an lo zàp dei a.
{8:12} Chuongchun, mihai chu in tieng an inlawi a, hlim taka fain an dawn a, mi danghai khom an nei ang ang chu an pêk a, an kuoma Dàn thu an tiem kha ngàithlaa an lo hriet leiin an lawm a nih.
{8:13} Chun, chu thla ni hninaag chun sûngkuo tina lukhàituhai le thiempuhai le Levihai chu dàn thu inchûk dingin lekha ziektu Ezra kuomah an fe khawm a.
{8:14} Dàn thu an inchûk a, thla sarinaa kût an hmang lai chun Israel thlahai chu sawlbûkah an um ding a nih ti LALPAN Mosie hmanga thu a pêk chu an hmu suok a.
{8:15} "Tlângah hang fe unla, dânin a phût anga kût hmang sûnga umna ding sawlbûk bawlna ding oliv kau dâm, ruon kau dâm, inhmui kau dâm, tûm kau dâm le thingbûk kau dâm hang la ro" tia khuo po po le Jerusalema tlâng insamtir dinga thu a pêk dâm chu an tiem suok a.
{8:16} Chuongchun, mipuihai chu an inthok suok a, an va làk a, mi po poin an in chunga dâm, an tuol kota dâm, Pathien Tempul kota dâm, Tuikul Kotkhârpui tuolzawla dâm, Efraim Kotkhârpui tuolzawl lien tak laia dâm sawlbûk an bawl fek fuk a.
{8:17} Saltâng hung kîr po po chu kàr khat sûng sawlbûka chun an riek a, lawmnain an sip a. Nuna naupa Josua thia inthoka Israel thlahaiin Bawkte Kût chuong anga an hmang nawk hmasakna tak a nih.
{8:18} Ni tinin ni sari an kût sûng po chun Pathien Dàn bua mi chu Ezra-in a tiem a. A ni rietna ni, kût tumtiek ni chun Mosie thupêk angin, inkhawmpui ursùn takin an nei a.
{9:1} Chu thla, ni sawmhni le pali ni chun Israel thlahai chu an pung khawm nawk a, bu ngheiin, saiip silin, luah pilvut an inphul a.
{9:2} Israel thlahai po chu hnam danghai lakah an inthier hrang a, an suolnahai le an pi le puhai rìtlona lakah thupha an chawi a.
{9:3} Mani umna sengah an ngìr a, dârkar thum vel inring takin LALPA an Pathien Dàn bu chu an tiem a, chu zoa dârkar thum sûng a hmatiemin thupha an chawi a, LALPA an Pathien chu an chawibiek a.
{9:4} Levi mi thenkhat Jesua, Bani, Kadmiel, Sebania, Buni, Serebia, Bani le Kenani hai chu kailawnah an ngìr a, rawl inring takin LALPA an Pathien chu an ko a.
{9:5} Chun, Levi chia mi bok Jesua, Kadmiel, Bani, Hasabneia, Serebia, Hodia, Sebania le Pathahia hai chun mipui kuomah, "Ngîr unla, chatuona inthoka chatuon chena LALPA in Pathien chu inpâk ro" tiin an khèk a.Chuongchun, Israel mipui chu hieng ang hin an tongtai a: "I hming ropui chu inpâkin um sien, chawimawina le inpâkna po po chungah lêng raw se.
{9:6} Nang chauh hi LALPA i nih. Vânhai, vân insâng takhai le a sûnga um arasi po po le leihnuoi le a sûnga um po po le tuifinriet le a sûnga um po pohai chu nangin i siem a. Iengkim hi hringna i pêk a, vân lêng ruolin an chawibiek hlak che.
{9:7} "Nang chu LALPA Pathien, Abram thlangtu, Kaldai ram Ur-a inthoka thuoi suoktu le a hminga Abraham saktu i nih.
{9:8} A lungril chu i lakah ringumin i hriet a, Kanan hai, Hit hai, Amor hai, Periz hai, Jebu hai le Girgas hai ram chu a thlahai kuoma rochung dingin thu i thlungpui a, i fel leiin i thutiem chu i hlen ngei bok a.
{9:9} "Aigupta rama kan pi le puhai rinum tuor chu i hmu a, Tuipui Sena an kona che rawl chu i ngàithlâk a.
{9:10} Aigupta mihaiin hmusit taka an soisak i hmu zing leiin, Faraw le a siehlaw po pohai le a rama um po pohai chungah inchiknahai le thilmakhai i'n langtir a, chuong ang chun tu chen hin hming i siem a.
{9:11} An hmaah tuipui chu i suktan a, hnuoi hulah an fe thleng a, a hung hnottuhai ruok chu lipuia lung thlâk ang elin tuipui inthûkah i pei hmang tawl a.
{9:12} Sûnah sûm lawnin i thuoi a, zânah an fena lampui elvartu dingin mei lawnin i thuoi bok a.
{9:13} "Sinai tlângah i hung tum a, vâna inthokin an kuomah thu i hril a. Rorêlna indik le fel, dàn indik le fel le thuruot le thupêk tha takhai chu i pêk a.
{9:14} I chawlni thienghlim chu anni i'n hriettir a, i siehlaw Mosie hmangin thupêk hai, thuruot hai le dàn hai chu i pêk a.
{9:15} An phingtàm pha vâna inthokin bu i pêk a, an dangchàr pha lungpuia inthokin tui i pêk bok a. Kut phar meua an kuoma pêk i tiem rama chun lûta rochung dingin i hril a.
{9:16} "Sienkhom, kan pi le puhai chun chapo takin lulul an insuo a, i thupêk an zawm nuom nawh.
{9:17} I thu an ngàithlâk nuom naw a, anni laia thilmak i thawpêkhai khom an hriet zing nuom ta nawh. Lulul takin an um a, an hel a, bawia an intângna tienga thuoi kîr nawktu dingin hotu an ruot ta lem a. Nisienlakhom, nang chu ngaidam dinga inpei zing Pathien, mi lunginsiet thei tak, lâinatna hau tak, lungsen mei mei lo le hmangainaa sip i ni a,
{9:18} bawngtuoi lem siem a, 'Hi hi a nih Aigupta rama inthoka thuoi suoktu cheu in Pathien chu' tia tirdakum taka i hming an hril siet lai khom khan anni chu i thlathlam chuong nawh.
{9:19} "I ngilneina nasa tak leiin anni chu thlalèra khan i thlathlam chuong naw a, an lampuia sùna thuoitu sûm lawn chun a mâksan naw a, zâna an lampui elvartu mei lawn chun a mâksan ngai bok nawh.
{9:20} Anni inchûktirtu dingin i Thlarau tha tak chu i tir a, an phingtamin vâna inthoka manna pêk i thul naw a, an dangchàr khomin tui pêk i thul chuong bok nawh.
{9:21} Kum sawmli sûng zet thlalèrah i chawm tawl a, ieng khom an tlasam naw a, an silfênhai a tiek naw a, an kehai a'n vung bok nawh.
{9:22} "Lalramhai le hnam danghai chu an kutah i pêk a, ram hla le kilkhawr chenin an ram i zauhpêk a. Hesbon lal Sihon ramhai le Basan lal Oga ramhai chu an hluo a.
{9:23} An thlahai chu vâna arasi anga tamin i sukpung a, an hluo dinga an pi le puhai kuoma i lo hril tah rama chun i thuoi lût a.
{9:24} An thlahai chun ram chu an hluo a, nangin chu rama um Kanan mihai chu an hmaah i suktlawm a, an nuom nuoma thaw dingin an lalhai le chu rama umhai chu an kutah i pêk a.
{9:25} Kul nei khuohai le ram tha tak tak hai chu an làk a, thil tha tinrênga sip inhai an hluo a, tuikhur cho sa hai, grèp huon hai, oliv huon hai le thei kung bil tam tak an hung nei a, tlai takin an infâk thau a, i thatna nasa tak chungah inhoi an chên a.
{9:26} "Sienkhom thu an awi naw a, i lakah an hel a, i dânhai chu an hnung son a. Nangma tienga kîr nawk dinga ziltu zawlneihai chu an that a, nangma hrilsietna thil tirdakum tak tak an thaw a.
{9:27} Chuongchun, suknomnatna tuor dingin an hmèlmahai kutah i pêk suok tawl a. Chuonga sawrdea an um phing leh nangma chu an hung ko che a, vâna inthokin i lo ngàithlâk a, i ngilneina nasa tak leiin sansuoktuhai i pêk a, an hmèlmahai kuta inthokin an san suok a.
{9:28} "Amiruokchu, muongleia an um charin i mithmuah thil tha lo an thaw zui nawk nghal a. Chuongchun, an hmèlmahai hnuoia kûn dingin an kutah i pêk a. An hung ko pha che leh vâna inthokin i lo ngàithlâk a, voi tam tak i ngilneina leiin i san suok tawl hlak a.
{9:29} "Chun, i Dânhai zawma hung kîr nawk dingin i zil hlak a, sienkhom chapo takin thil an thaw a, i thupêkhai an pom naw a, a zawmtuin a hringpui ngei ding i rorêlnahai chu kalin thil suol an thaw a, tuklul insuoin tukkhum an innghat che a, an insuklulul a, an ngàithlâk nuom nawh.
{9:30} Kum tam tak chu an chungah i dawthei a, i Thlarau chun zawlneihai hmangin i zil ngat ngat a, an poisa chuong si naw leiin an tuolbawmhai kutah i pêk tawl a.
{9:31} Sienkhom, i ngilneina nasa tak leiin anni chu i sukchimit phal naw a, i thlathlam song ngai bok nawh.
{9:32} "Chuleiin, kan Pathien, Pathien ropui, iengkimthawthei le râpum, i thuthlung hlena lunginsietna suklang hlaktu chun keini chunga le kan lal hai, mi lien hai, thiempu hai, zawlnei hai, kan pi le pu hai le i mi hai po po chunga Asuria lalhai inlal laia inthoka tu chena rinumna hung tlung zozài hi thil chin thamah mi ngaipêk naw hram rawh.
{9:33} Ieng khom ni sienla, kan chunga thil hung tlung po poa hin nang chu i fel a, indik takin thil i thaw a, keini ruok chun thil tha naw takin kan thaw hlak a nih.
{9:34} Kan lal hai, kan mi lien hai, kan thiempu hai, kan pi le pu hai khomin i dàn an lo zawm naw a, i thupêk le i thu inhriettirhai le anni i zilnahai chu an lo pom bok nawh.
{9:35} An chunga i hang that êm êm vei leh, an ram, ram lien tak le tha tak i pêka chun i rong an bawlpêk naw che a, an thil suol thaw an ma chuong bok nawh.
{9:36} Ngai ta, tu ruok hin chu bawi kan lo ni ta a, kan pi le puhai tlàn dinga a ram tharsuok thil tha i pêk rama hin bawi kan lo ni tah.
{9:37} Kan suol leia kan chunga lala i ruothai chun a ram tharsuokhai chu an hui vong a, kan taksa le kan ranhai chunga chen khom an nuom nuomin thu an nei a, kan bei a dong êm êm a nih.
{9:38} "Chuong po po kan chunga thil hung tlunghai lei chun i kuomah ziek ngeiin thu khûn takin kan thlung a, chu chu kan mi lien hai, Levi chi hai le thiempu haiin suoi namin an mi hrietpui a nih" tiin.
{10:1} Mani suoi nama thuthlung namnghettuhai chu: Nehemia, ram optu, Hakalia naupa; thiempuhai laia inthokin Zedekia,
{10:2} Seraia, Azaria, Jeremia,
{10:3} Pasur, Amaria, Malkija,
{10:4} Hatus, Sebania, Maluk,
{10:5} Harim, Meremot, Obadia,
{10:6} Daniel, Ginethon, Baruk,
{10:7} Mesulam, Abija, Mijamin,
{10:8} Maazia, Bilgai le Semaia, thiempu vong an nih.
{10:9} Levi chia inthoka namnghettuhai chu Azania naupa Jesua, Henedad sûngkuoa mi Binui, le Kadmiel
{10:10} le an Levi chanpui Sebania, Hodia, Kelita, Pelaia, Hanan,
{10:11} Mika, Rehob, Hasabia,
{10:12} Zakur, Serebia, Sebania,
{10:13} Hodia, Bani le Beninu hai an nih.
{10:14} Mipui tienga namnghettu hotuhai chu Paros, Pahat –Moab, Elam, Zatu, Bani,
{10:15} Buni, Azgad, Bebai,
{10:16} Adonija, Bigvai, Adin,
{10:17} Ater, Hezekia, Azur,
{10:18} Hodia, Hasum, Bezai,
{10:19} Harif, Anathot, Nebai,
{10:20} Magpias, Mesulam, Hezir
{10:21} Mesezabel, Zadok, Jadua,
{10:22} Pelatia, Hanan, Anaia,
{10:23} Hosea, Hanania, Hasub,
{10:24} Halohes, Pilha, Sobek,
{10:25} Rehum, Hasabna, Maaseia,
{10:26} Ahia, Hanan, Anan,
{10:27} Maluk, Harim le Baana hai an nih.
{10:28} Namnghettu mi danghai chu thiempuhai, Levihai, kotkhâr vêngtuhai, hla saktuhai, tempula siehlawhai le Pathien dàn zawm tuma an sè vela umhai laka insie hranghai le an nuhmeihai le chinchang hre thei tah an naupahai le naunuhai chu an nih.
{10:29} Hienghai hin an unauhai le an mi lienhai thu chu chel tlatin, Pathien siehlaw Mosie pêk Pathien dàn zawm a, LALPA, kan Pathien thupêk po po le a rorêlnahai le thuruothai chu fimkhur taka zawm le vong dingin inkhâm meuin thu kan thlung a.
{10:30} "Kan kawl le kienga chênghai chu kan naunuhai inneitir loa, kan naupahai ta ding khoma an naunuhai chu nei bok lo dinga inkhâmin thu kan intiem.
{10:31} "Kan kawl le kienga mihaiin thuomhnaw amanih fâk ding thil amanih zor dinga Sabat ni le umni khâma ni kan inser chânga an hung phur hrim hrim chu inchawpêk lo dingin kan intiem. Chun, kum sarina zâtin lo thaw loa ram chu inawl ding le kan laka Juda mi leibat chu thai bo dingin inkhâmin thu kan intiem bok.
{10:32} "LALPA in siemna dinga sum mamaw tawk a um theina dingin, kum tin shekel hmun thuma thea hmun khat pêk dinga thupêk um chu sukpuitling dingin mawphurna lâk kan intiem.
{10:33} Chu thawlawm chun chatlak loa hlânbei sie ding dâm, bu le bâl inhlànna le pumraw thilhlàna ding dâm, Sabat ni le thla thar lawmna le kum tina kût hrang hrang hmangnaa ding dâm, thil thienghlim inhlànnaa ding dâm, Israel mihai ta dinga inremna siemna dinga suol thawinaa ding dâm le kan Pathien tempula thaw tûl dang po poa hmang ding mamawhai chu phuhrûk a tih.
{10:34} "Dânin a phût anga LALPA kan Pathien maichâma tì ding kum tina a hun bi ruot ang thlapa kan Pathien tempula thing hung latu ding sûngkuohai hrietna dingin thiempuhai, Levihai le mipuihaia inthokin thum vawrin kan sukthlûk.
{10:35} "Kan lo tharsuok bu le bâl le thlai thar hmasa tak le kan thing le thei kung ra hmasa takhai chu LALPA tempula hung chawi rop dingin kan intiem.
{10:36} Kan naupa pieng hmasa takhai le kan ran pieng hmasa tak, kan bawng ruol le beram ruolhai laia pieng hmasa takhai chu dânin a phût anga LALPA ta dinga kan Pathien tempula rongbawltu thiempu kuoma hung inhlàn dingin kan intiem.
{10:37} "Kan bei hmet hmasa tak hai, kan bu le bâl thilhlân hai, thing le thei chi tinrêng ra hmasa tak hai, uoiin thar le hriek thar hmasa tak hai laia a tha tak pei chu LALPA ina a siekhawmnaah thiempu kuomah hung chawi dingin kan intiem. Kan lo tharsuok sawma pakhat changtu ding le chu chu kan umna khaw tina la khawmtu dinga ruot Levihai kuoma chun kan lo tharsuok sawma pakhat hung chawi seng dingin kan intiem.
{10:38} Levi chihaiin sawma pakhat an lâka inthoka sawma pakhat chu Aron thlaa mi thiempuhai ta dingin kan Pathien tempula ro siekhawmnaah an pêk ve hlak ding a nih.
{10:39} Israel mihai le Levi chihaiin bu le bâl thilhlân dâm, uoiin thar dâm le oliv hriek thar dâm an inhlànhai chu tempulah hung chawi an ta, rongbawltu thiempu le kotkhâr vêngtu le hla saktuhai umna bula bûr le bêl siekhawmna kudama sie dingin an hung chawi seng ding a nih."Kan Pathien in hi ngaithâ lo dingin kan rêngin kan intiem" tiin.
{11:1} Mipui thuoituhai chu Jerusalemah an um a. Khaw danga umhai po chu sûngkuo sawm peiah sûng khat khawpui thienghlim Jerusalema um ding le sawma pakuo chu an chêngna khuo senga um dingin thum an vawr a.
{11:2} Jerusalema um dinga mania inpehai chun mipuiin an ngaisang hle a.
{11:3} Hienghai hi chu biel danga hotuhai, Jerusalema hung insonhai chu an nih ( Judai rama khawpui le thingtlâng khuoa hai chun mani chanpuol hmun le ram sengah Israel mi iemani zât chu thiempu hai, Levi hai, tempul siehlaw hai le Solomon siehlaw thla hai chu an khawsa a,
{11:4} Jerusalema hung lût nawk chu Judai ram le Benjamin thlahai rama mi deuh chauh an nih):Juda thlaa mihai chu Perez thlaa mi Mahalalel, chu naupa Sefatia, chu naupa Amaria, chu naupa Zekaria, chu naupa Athaia, chu naupa Uzia;
{11:5} le Sela (Silon) sûngkuoa mi Zekaria, chu naupa Joiarib, chu naupa Adaia, chu naupa Hazaia, chu naupa Kol-Hoze, chu naupa Baruk le chu naupa Maaseia an nih.
{11:6} Perez thlaa mi, Jerusalema um po po chu zali sawmruk pariet an nih.
{11:7} Benjamin thlaa mihai chu Jesaia naupa Ithiel, chu naupa Maaseia, chu naupa Kolaia, chu naupa Pedaia, chu naupa Joed, chu naupa Mesulam le chu naupa Salu le
{11:8} ama zuituhai Gabai le Salai an na, an rêngin pasal po zakuo sawmhni pariet an nih.
{11:9} Zikri naupa Joel chu khawpuia hotu lu tak a na, Hasenua naupa Juda chu a dottu a nih.
{11:10} Thiempuhai chu Joiarib naupa Jedaia hai; Jakin hai;
{11:11} Pathien tempul enkoltu Ahitub naupa Meraiot, chu naupa Zadok, chu naupa Mesulam, chu naupa Hilkia, chu naupa Seraia hai; le
{11:12} an unauhai, tempula rongbawltu po po chu an rêngin zariet sawmhni pahnih an nih. Chuonghai bâka chun Malkija naupa Pasur, chu naupa Zekaria, chu naupa Amzi, chu naupa Pelalia, chu naupa Jeroham, chu naupa Adaia le
{11:13} a unauhai, sûngkuo tina lukhàituhai chu an rêngin zahni sawmli pahnih an nih. Chun, Imer naupa Mesilemot, chu naupa Ahzai, chu naupa Azarel, chu naupa Amasai
{11:14} le an unau mi hrât le huoisen, an rêngin za sawmhni pariethai khom an thang sa bok a. An hotu tak chu Hagedolim naupa Zabdiel a nih.
{11:15} Levihai laia mi chu Buni naupa Hasabia, chu naupa Azrikam, chu naupa Hasub, chu naupa Semaia hai dâm;
{11:16} Pathien tempul puo tieng sin enkoltu Sabethai le Jozabad hai dâm;
{11:17} Asaf naupa Zabdi, chu naupa Mika, chu naupa Matania, lawmthu hril inkhawma tongtaia hun hongtu hai dâm; Matania thangpuitu Bakbukia hai dâm; Jeduthun naupa Galal, chu naupa Samua, chu naupa Abda hai dâm an nih.
{11:18} Khawpui thienghlima Levi mi um po po chu zahni sawmriet pali an nih.
{11:19} Kotkhâr vêngtuhai chu Akub le Talmon le an thawpuihai, an rêngin za sawmsari pahnih an na, an sin tak chu kotkhâr vêng a nih.
{11:20} Hienghai ti lo Israelhai le thiempuhai le Levihai chu Judai ram khaw hrang hranga anni chanpuol ram senga chun an um a.
{11:21} Tempul siehlawhai chu Ofel muolah an um a, an hotuhai chu Ziha le Gishpa an nih.
{11:22} Jerusalema Levihai hotu tak chu Mika naupa Matania, chu naupa Hasabia, chu naupa Bani, chu naupa Uzi a na, anni hi Perez thlaa mi, Pathien tempula hla saktu an nih.
{11:23} Lalin an thaw dinga thu a pêk ang ang thaw chu ni tina an rongbawlna a nih.
{11:24} Juda naupa Zera thlaa mi Mesezabel naupa Pethahia chu mipuihai chunga rorêlna iengkima lal aiawtu a nih.
{11:25} Juda mi thenkhat chu Kiriat Arba le a khawpera hai dâm, Dibon le a khawpera hai dâm le Jekabzeel le a khawpera hai dâm an um a.
{11:26} Chun, Jesuaa dâm, Moladaa dâm, Beth-peleta dâm,
{11:27} Hazar-suala dâm, Beersheba le a khawpera hai dâm,
{11:28} Ziglaka dâm, Mekona le a khawpera hai dâm,
{11:29} En-Rimona dâm, Zoraa dâm, Jarmuta dâm,
{11:30} le Adulam le a khawpera hai dâm an um bok a. Lakis le a sè vel rama dam le Azeka le a sè vel khuoa hai dam an um bok a. Chuong ang chun Beersebaa inthoka Hinom ruom chenin umhmun khuorin an inzàr phei a.
{11:31} Chun, Gebaa Benjamin thlahai chu Mikmas hai, Aija hai le Bethel le a sè vel khuoa hai an um a.
{11:32} Anathot hai, Nob hai, Anania hai,
{11:33} Hazor hai, Rama hai, Gitaim hai,
{11:34} Hadid hai, Zeboim hai, Nebalat hai,
{11:35} Lod hai le Ono khuoa hai le themthiemhai chêngna ruoma dâm umhmun an khuor bok a.
{11:36} Judai rama um Levihai laia thenkhat chu Benjamin hnamhai lai umhmun an inkhuortir bok.
{12:1} Sealtiel naupa Zerubabel le Jesua rawia saltâng hung kîr thiempuhai le Levihai chu hienghai hi an nih: Thiempuhai chu Seraia, Jeremia, Ezra,
{12:2} Amaria, Maluk, Hatus,
{12:3} Sekania, Rehum, Meremot,
{12:4} Ido, Ginethon, Abhija,
{12:5} Mijamin (Miniamin), Moadia, Bilga,
{12:6} Semaia, Joiarib, Jedaia,
{12:7} Salu, Amok, Hilkia le Jedaia hai an nih. Anni hi Jesua hun laia thiempuhai lukhàitu le an inthloppui hai chu an nih.
{12:8} Levihai chu Jesua, Binui, Kadmiel, Serebia, Juda le lawm thu hrilna inkhawma hla saktuhai inrawitu Matania le a unauhai,
{12:9} Bakbukia le Uni le an unauhai, inkhawmnaa anni epa ngîr hlakhai chu an nih.
{12:10} Jesua chu Joiakim pa a na, Joiakim chu Eliasib pa a na, Eliasib chu Joiada pa a na,
{12:11} Joiada chu Jonathan pa a na, Jonathan chu Jadua pa a nih.
{12:12} Hienghai hi Joiakim dam laia thiempu sûngkuoa lukhàituhai chu an nih: Seraia sûngkuoah Meraia; Jeremia sûngkuoah Hanania;
{12:13} Ezra sûngkuoah Mesulam; Amaria sûngkuoah Jehohanan;
{12:14} Maluk sûngkuoah Jonathan; Sekania (Sebania) sûngkuoah Josefa;
{12:15} Harim sûngkuoah Adna; Meremot (Meraiot) sûngkuoah Helkai;
{12:16} Ido sûngkuoah Zekaria; Ginethon sûngkuoah Mesulam;
{12:17} Abija sûngkuoah Zikri; Miniamin sûngkuoa le Moadia sûngkuoah Piltai;
{12:18} Bilga sûngkuoah Samua; Semaia sûngkuoah Jehonathan;
{12:19} Joiarib sûngkuoah Matenai; Jedaia sûngkuoah Uzi;
{12:20} Salu sûngkuoah Kalai; Amok sûngkuoah Eber;
{12:21} Hilkia sûngkuoah Hasabia; Jedaia sûngkuoah Nethanel hai an nih.
{12:22} Thiempu laltak Eliashib hai, Joiada hai, Johanan hai le Jadua hai hun laia Levihai sûngkuoa lukhàituhai le thiempuhai chu Persia lal Daria inlal laiin fel takin rikawt an siem a.
{12:23} Eliasib tupa Johanan dam lai huna inthok chauin Levi chihai chu an sûngkuoa lukhàituhai hming sui suoka ziek fel a nih.
{12:24} Chu taka chuong Levi sûngkuoa lukhàituhai chu Hasabia hai, Serebia hai, Kadmiel naupa Jesua hai le an unauhai, Pathien mi Davida'n a lo ruot anga lawmthu hril inkhawma a pawl pawl indota tongtai le hla saktu dinga anni rawi epa ngîr hlak hai chu an nih.
{12:25} Kotkhâr vêngtuhai laia kotpui bula rosum siekhawmna pindanhai vêngtu chu Matania hai, Bakbukia hai, Obadia hai, Mesulam hai, Talmon hai le Akub hai an nih.
{12:26} Hienghai po po hi Jozadak naupa Jesua, chu naupa Joiakim hai, ram optu Nehemia hai le thiempu le lekha ziektu Ezra hai hun laia rongbawltuhai chu an nih.
{12:27} Jerusalem kul thar inhlàn nia dârbenthek le perkhuong le tingtang rema lawmthu hrilna le inpâkna hlahai hlim taka saktu dingin a ram sûnga um Levi chia mihai po po chu an incha khawm a.
{12:28} ​Levi chia hla sak mi, Jerusalem le a sèvela umhai le Netofat mihai khuo hrang hranga inthok chun an hung fuon khawm a.
{12:29} A then chu Bet-gilgal le Geba le Azmavet vela inthokin an hung bok a.
{12:30} A hmasa takin thiempuhai le Levihai chu an inhlàn thienghlim hmasa phot a, chu zoah mipuihai le kul kotpuihai le banghai chu an inhlàn thienghlim a.
{12:31} Judai rama thuoituhai chu kul bang chung zawla chun ka thuoi a, inpâkna hla saktu ding pawl hni tam tham tak ve ve ka ruot a. Zâipawl pakhat chu kul bang chung zawla chun sim tieng Hnawlhnok Kotkhârpui tieng an pan a,
{12:32} Hosaia le Judai ram thuoitu a zâtvein an zui a,
{12:33} chuonghai lai chun Azaria hai, Ezra hai, Mesulam hai,
{12:34} Juda hai, Benjamin hai, Semaia hai le Jeremia hai an thang a,
{12:35} tawtawrawt mûttu thiempuhai khom an thang sa bok a. Anni hnunga chun Asaf thlaa mi Zakur, chu naupa Mikaia, chu naupa Matania, chu naupa Semaia, chu naupa Jonathan, chu naupa Zekaria chun a zui a.
{12:36} Chu zoah Zekaria thokpui Semaia hai, Azarel hai, Milalai hai, Gilalai hai, Maai hai, Nethanel hai, Juda hai le Hanani hai chun hnung an dàl a. Lekha ziektu Ezra-in hma a thuoi a, Pathien mi Davidan rimawi hmangruo a lo ruot ang char chu an tum a.
{12:37} Tuikul Kotkhârpuia inthok chun Davida khawpui tieng kailawnah an pan tung a, Davida in chu an fe khêl a, sak tienga Tuikul Kotkhârpuia chun an fe kuol a.
{12:38} Anni intuokpui dingin zâipawl pahnina chu hmar tieng pangah an fe kuol a, kei le mipui a zâtvein kan zui a, kul bang chung zawlah Thuk Insâng fe thlengin Bang Sei chung zawl kan hraw a,
{12:39} khawpui hlui kotsuoa Efraim Kotkhârpui chung zawlah, chu zoah Nga Kotkhârpui chung zawlah fein, Hananel Insâng fe pelin Za Insâng tieng kan pan a, fepeiin Beram Kotkhârpui kan pèl a, Kotkhâr vêngtuhai kotpui chen kan fe a.
{12:40} Inpâkna hla saktu zaipawl pahnihai chun Pathien Tempul an pan a, an hmun dinga ruota chun an ngìr a, kei le roreltu a zâtve chun kan zui lût a.
{12:41} Tawtawrawt chawi thiempu Eliakim hai, Maaseia hai, Miniamin hai, Mikaia hai, Elioenei hai, Zekaria hai le Hanania hai le
{12:42} hla saktu Maaseia hai, Semaia hai, Eleazar hai, Uzi hai, Jehohanan hai, Malkija hai, Elam hai le Ezer hai khom chu an lût a, zâipawl thuoitu Jezrahia inrawina hnuoiah rimawi remin, inring tak le fie takin hlapawl an sak a.
{12:43} Chu ni hlimuma chun inthawina tam tak an inhlàn a, Pathienin hlimna nasa tak a pêk a. Nuhmei le naupanghai khom a lawmnaa chun an thang a, Jerusalema an hlim ri chu hla taka inthok khomin hriet phâk a nih.
{12:44} Chu ni chun thilpêk hai, lo tharsuok hmasa tak hai le sawma pakhat hai siekhawmna pindanhai enkoltu ding an ruot a, anni chun dânin a phût anga chuong thilhai chu loa inthoka thiempuhai le Levihai ta dinga la khawm dingin mawphurna an làk a, Judai ram mi po poin thiempuhai le Levihai rongbawlna chu an hlutpui si a.
{12:45} Davida le a naupa Solomon thupêk angin, hla saktuhai le kotkhâr vêngtuhai khomin Pathien rong an bawl dàn ding le an insukthienghlim dàn ding chu an zawm a.
{12:46} Pathien kuoma lawm thu hrilna le inpâkna hla an sak phaa zâipawl thuoitu an nei hlak chu kha hmaa Davida le Asaf hun lai daia an lo thaw tan tah a nih.
{12:47} Zerubabel dam lai le Nehemia dam lai chen khom hla saktuhai, kotkhâr vêngtuhai le Levihai fâk ding chu mipuiin an hung tumpêk hlak a. Chun, Levihai chun an chana inthokin Aron thlaa mi thiempuhai chanvo ding chu an sie hrangpêk nawk hlak.
{13:1} Chu nia mipui po po hrieta Mosie lekhabu an tiem lai chun, Pathien mihai inkhawmnaah Amon mihai le Moab mihai chu an thang ve hrim hrim ding a ni nawh ti thu a chuong a.
{13:2} Aigupta rama inthoka Israel thlahai an hung khan dawn ding le fâk ding chawia lo hmuok nêkin anni hin tongsie inphurtirtu dingin Balaam an ko a, sienkhom a letlingin Pathienin malsawmnaah a'n changtir lem hlauh a nih.
{13:3} Chuongchun, dàn thu an ngaithlâk zo charin anni pol soptu hnam dang po po chu inkhawmnaa inthok chun an hnot suok ta vong a.
{13:4} Hieng thil hi a tlung hma hin Pathien tempula thil siekhawmna kudàm enkoltu dingin thiempu Eliasib chu an ruot a. Eliasib le Tobia chu sawt tak an lo inpawl ngei ta hlak a.
{13:5} Eliasib chun Tempula Levi hai, hla saktu hai le kotkhâr vêngtu hai chanvo dinga Mosien a lo ruot, thilpêk an hung inhlàn beiphit hai, rimtui hai, bûr le bèl hai, bu sawma pakhat hai, uoiin le hriek thar hai le thiempuhai chanvo dinga thèn thilhlân an hung inhlànhai po po an sie khawmnaa an hmang hlak pindan lien tak el chu Tobia a lo inhluotir a.
{13:6} Chuong hun lai chun Jerusalemah ka um naw a, Babulon lal Artazerzia inlal kum sawmthum le kum hninaah lal kuomah ka kîr nawk a, a hnungah Jerusalema kîr nawk phalna ka hni chu a mi phalpêk a.
{13:7} Jerusalem tieng ka hang kîr nawk chun Eliasib-in Pathien in pindan pakhata Tobia a lo inumtir chu ka hriet ve chauh a nih.
{13:8} Ka lung a sen hle a, Tobia thuomhnaw po po chu a pindana inthok chun ka dêng suok a.
{13:9} Chu pindan chu inthien fai dingin thu ka pêk a, Pathien Tempula bûr le bèlhai chu beiphit le rimtui thilhlânhai chu sie kîr nawk dingin thu ka pêk a.
{13:10} Chun, Levihai chanpuola ruot thilpêkhai chu an pêk that naw leiin rongbawlna tienga mawphurtu zaipawlhai le Levi chia mihai chu mani in le lo tieng seng an kîr nawk deu vong tah ti ka hriet bok a.
{13:11} Tempul an ngaisak naw leiin rorêltuhai chu ka hal a, Levi chihai le zâipawlhai chu Tempulah ka ko kîr a, an sin seng an thaw tan nawk ta a.
{13:12} Juda mihai po po chun an bu hai, an uoiin thar hai le an hriek hai sawma pakhat chu tempulah an hung chawi nawk ta a.
{13:13} Tempul kudàm enkoltu dingin thiempu Selemia hai, lekha ziektu Zadok hai le Levi chi Pedaia hai chu ka ruot a. Anni thangpuitu dingin Zakur naupa Hanan, Matania tupa chu ka ruot sa bok a. Hienghai hi mi ringuma inthang an na, an sinthaw ding chu an unauhai kuoma thil inruol taka sem a nih.
{13:14} Aw ka Pathien, hi ka thilthaw thathai lei hin mi hre zing la, ka Pathien in ta dinga indik taka ka thawhai hi mi theinghilpêk naw rawh.
{13:15} Sabat voi khat chu Judai rama mihaiin grèp sawrna khura grèp an chìl lai ka hmu a. A thenin buphal an hung chawi a, inphurtir dinga sabengtung chunga an siem lai dâm ka hmu bok a. Jerusalema zor dingin uoiin dâm, grep dâm, theichang dâm le an tharsuok chi hrang hrang dâm chu an hung phur a. Sabat nia thil an zor lei chun ka zil tawl a.
{13:16} Tura khuoa inthoka zor ding nga le thuomhnaw hung tol pawl khom ka hmu a. Chuonghai chun Judai ram khaw hrang hrang chu hril lo, Jerusalema chen khom Sabat niin an hung zor hlak a nih.
{13:17} Chuongchun, Juda hotuhai chu khakin, "Ieng leia hienga Sabat in sukporche am a na?
{13:18} In pi le puhaiin hieng thil hi an lo thaw hlak leia Pathienin eini chunga le ei khawpui chunga buoina a hung intlungtir hi in la dit tawk naw am a ni? Hienga Sabat in sukporche hin Pathien lungsenna chu Israel mipuihai chungah nasa nawk zuolin in chok tho a nih" tiin ka zil tawl a.
{13:19} Chuongchun, Zirtawp zân tieng Sabat intan an thim chara inthoka Inrinni zân tienga Sabat tawp chenin Jerusalem kul kotpui po po khâr vong dingin thu ka pêk a. Sabat niin thuomhnaw ieng khom Jerusalemah an hung phur lût nawna dingin kotpui tin chu ka mihai ka'n vêngtir a.
{13:20} Voi khat voi hni chu Jerusalem velah thuomhnaw phurtuhai chu an hung inkul a.
{13:21} Sienkhom an thaw indik nawzie inhriettirin, "Ieng dinga kul bulah in hung zân riek am a na? In thaw nawk vai chun in chungah kut kan thlâk ding a nih" tiin ka vau tawl a. Chu taka inthok chun Sabat ni hrim hrimin an hung nawk ta ngai nawh.
{13:22} Levihai chu inser thieng a, Sabat thienghlimna vong dinga kul kotpuihai chu vêng tlat dingin thu ka pêk a.Aw ka Pathien, hi chungthua khom hin mi hre zing la, i hmangaina nasa tak zârin ka chunga hin zangaina inlangtir rawh.
{13:23} Chuong hun lai bok chun Asdod nunghàk hai, Amon nunghàk hai le Moab nunghàk hai chu Juda mi tam takin nuhmeiah an nei ti ka hmu suok a.
{13:24} ​An nauhai a zâtve chun Juda tong thiem loin Asdod tong an naw leh chuong laia hnam danghai tong chu an hmang lem a.
{13:25} Anni chu ka khak tawl a, tongsie ka'n phur a, a then ka vuok a, an baksamah ka thâm a, an naunuhai in chuonghai naupahai chu pasala inneitir lo ding le an naupahai khomin chuonghai naunuhai chu inneitir lo dingin Pathien hming sâlin thu ka'n khàmtir tawl a.
{13:26} Chun, an kuomah, "Israel lal Solomon ngei khom kha hieng anga innei pol thil lei hin thil suol a thaw a ni naw am a ni? Ama tluk hrim hnam danghai lai lal an um nawh. Pathienin a hmangai a, Israelhai chungah lalah a sie a ni kha. Sienkhom ama meu khom kha hnam dang nuhmeihaiin suolah an thuoi lût a nih.
{13:27} Chuong ang chun nangni khomin thil rilo râpthlâk thaw vein, Pathien chungah ringum loin, ram dang mi nuhmeiah in nei ve ding am a ni?" ka ta.
{13:28} Thiempu lal Eliasib naupa Joiada nauhai laia pakhat chun Bet Horon mi Sanbalat naunu chu nuhmeiah a nei a, chuleiin Jerusalema inthokin ka hnot suok a.
{13:29} Aw ka Pathien, hieng mihai hin thiempu an nina leia an ngîrhmun chel chu an sukporche a, thiempuhai le Levi chihai le in thuthlung an bawsiet tawl dàn hi hre zing rawh.
{13:30} Chuong ang chun hnam dang mihai le an inpolsopna po po lakah ka'n thien thienghlim tawl a, thiempuhai le Levi chihai chu an sin ding seng le an rongbawl dàn ding seng ka ruotpêk a.
{13:31} A hun taka maichâma hmang ding thing an hung pêk ngei dàn ding le thiempuhaiin thlai thar hmasa tak an lâk khawm hun dinghai khom chu ka ruotpêk vong a.Aw ka Pathien, a tha tiengin mi hre zing rawh.
