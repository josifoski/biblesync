{1:1} Theofil, ka lekhabu hmasaa khan Isu rongbawl tana inthoka vàna làk tung a ni chena a thilthaw le a thu inchûktirhai po po chanchin ka ziek tah a;
{1:2} Thlarau Thienghlim hmangin a tirko thlanghai kuomah thu a'n cha a;
{1:3} a tuor le thi hnungin a hring nawk ngei ti sêl ruol loin hieng mihai kuoma hin voi tam tak ama ngeiin a'n entir a, ni sawmli sûng an kuomah Pathien ram thu hrilin a'n lâr a.
{1:4} Tum khat chu, bu an fàk tlàng laiin an kuomah hi thu hi a pêk a, "Jerusalem suoksan naw ro, Pa thutiem ka hril cheu kha lo nghâk ro.
{1:5} Johan khan tuiin a baptis hlak cheu a, sienkhom ni sawt naw te hnungah Thlarau Thienghlima baptis nîng in tih" tiin.
{1:6} An intuok khawm chun Isu kuomah, "Lalpa, tuhin a ni Israel ram i tungding nawk ding chu?" tiin an indon a.
{1:7} Ama chun, " Pain a hun le ni ama thuneinaa a ruot chu nangni lo hriet ding a ni nawh.
{1:8} Nisienlakhom, in chungah Thlarau Thienghlim a hung tlung pha thilthawtheina la nei in ta, chuongchun, Jerusalema hai, Judai ram le Samari rama hai le hnuoi kil tawp chenin ka thu hretu nîng in tih" a ta.
{1:9} Chuong thu chu a hril zoin, an hmu zing laiin sûm lai an hmu phak loa làk tungin a um a.
{1:10} Chuonga vàn tieng a kai an thlîr zing lai chun, thawk le khatah puon var sil mi pahni an kuomah an hung ngìr a.
{1:11} "Galili mihai, ieng dinga vàn tieng thlîra in ngîr zing am a na? Hi Isu, in kuoma inthoka vàna lâk tung ngei hi, vàna a fe in hmu ang tak hin a hung nawk ding a nih" an ta.
{1:12} Chuongchun, Oliv tlànga inthokin Jerusalema bok an kîr nawk a, an inkâr hlatzie chu kilometer khat vela a nih.
{1:13} Khuo an lùt chun an tlungna pindan chunghnungah an kai a, chuonghai chu Peter hai, Johan hai, Jakob hai, Andri hai, Filip hai, Thoma hai, Batholomai hai, Matthai hai, Alfai naupa Jakob hai, Zelot pawla mi Simon hai le Jakob naupa Juda hai an nih.
{1:14} An rêngin, nuhmeihai le Isu nu Mari le Isu unauhai le chun ma loin an tongtai ruol hlak a.
{1:15} Chuong hun laia ringtu za le sawmhni ruol um khawmhai lai chun Peter a ngîr a.
{1:16} "Unauhai, Isu mantuhai hung thuoitu Juda chungchang thu chu Davida bàua Thlarau Thienghlimin a lo hril lawk Pathien Lekha thu ang khan a hung tlung ding a ni hrim a nih.
{1:17} Ama chu eini lai a thang ve hlak a, ei rongbawlpui a ni hlak hrim kha.
{1:18} (A rîtlona man intêl ngeia hmun pakhat an inchawka chun a khupin a tla hlum a, a rîl suok vong khopin a phìng a tet koi a.
{1:19} Chu thu chu Jerusalema um po poin an hriet a, chu hmun chu anni tongin 'Akeldama' an ta, chu chu 'Thisen Hmun' tìna a nih).
{1:20} Peter chun hril zom peiin, "Sam ziekah hieng hin a lo chuong a:'A in le lo sukramin um sien,A sûngah tu khom chêng naw raw se"ti le'A hotu nìna chuMi dangin chang raw se'ti hi.
{1:21} Chuongchun, ei Lalpa Isu rawia ei khawsak laia eini laia thang ve,
{1:22} Baptistu Johan huna inthoka vàna a mi kaisan ni chena eini laia thang hlak mi pakhat, a thonawkna mi hrepuitu ding ei thlang suok ding a nih" a ta.
{1:23} Chuongchun, Josefa, (Barsaba amanih Justa an ti bok) le Mathia hai chu pakhat lem lem thlang an rot a.
{1:24} "Lalpa, mi po po lungril i hriet a.
{1:25} A tirko nìna le rongbawlna sin tlawmsantu Juda Iskariot hmun hluotu dingin hieng mi pahnihai lai hin a tu lem am i thlang mi hung inhriettir rawh" tia tongtaiin an hni a.
{1:26} Chu zoah thum an vawr a, Mathia chungah a tla a, tirko sawm le pakhathai lai chun làk lût a lo ni tah a.
{2:1} Pentikosb ni a hung tlung chun an rêngin hmun pakhatah an um khawm a.
{2:2} Thawk le khatin vàn tienga inthokin thlipui na tak ri ang an hriet a, an thungkhawmna in chu a hung tuom ta mup el a.
{2:3} Meichok, lei ang tak, insem dar an hmu a, mi tin chungah a fu a.
{2:4} An rêngin Thlarau Thienghlimin an sip ta vong a, Thlarauin a'n tongtir ang peiin tong dang dangin an tong tawl a.
{2:5} Khawvel hnam tin laia chêng, Pathien titu Judahai chu Jerusalema châmbâng an la um a.
{2:6} Chu ri chu an hrietin mi tam tak an hung pung khawm a, an thu hrilhai chu mi tinin mani tong ang senga an hriet thei leiin mak an ti hle a.
{2:7} Makti takin, "Hieng thuhriltuhai hi Galili mi an ni naw am a ni?
{2:8} Ieng tin am ei rêngin mani tong ang ela an thu hril ei hriet thei am a na?
{2:9} Thenkhat Parthi mi dâm, Medai mi dâm, Elimatai mi dâm ei na, a then Mesapotamia ram dâm, Judai ram dâm, Kapadokia ram dâm, Ponto ram le Asia ram dâm,
{2:10} Frugia ram le Pamfulia ram dâm, Aigupta ram le Libia rama Kurini khaw se vêla um dâm,
{2:11} thenkhat Rom khuoa inthoka hung inzin Juda mi le Juda saphunhai dâm, thenkhat Kret thlierkàra mi le Arab rama inthoka hung dâm ei nia chu Pathien ropuizie an puongna thuhai chu mani tong ang sengin ei hriet si hi!" an ta.
{2:12} An rêngin makti le a ngaina hre loin, "Hi hi ieng thil am an ta a?" tiin an indon tuo a.
{2:13} Thenkhat ruok chun an nuisan a, "Uoiin thar an inrui a ni hi" an ta.
{2:14} Peter chu sawm le pakhathai leh a ngîr a, rawl inring takin, "Nangni Juda unauhai le Jerusalema umhai po po, hi thil hi hril fieng ka ti cheu, ka hril hi ngun takin lo ngaithla ro.
{2:15} Hienghai hi in ring angin an inrui nawh. Zîng dâr kuoc chauh a la ni hi.
{2:16} Hi thil hi zawlnei Joel hril kha a ni lem:
{2:17} 'Pathienin hieng hin a hril:Ni nuhnunga chun mi po po chungah,Ka Thlarau la buok ka ta,In naunu le naupahaiin,Ka thuhai la hril an ta,In tlangvàlhan inlârna hmung an ta,In upahan mangah mang an ta;
{2:18} Suoknu le suokpa chungah,Chu ni chun ka thlarau buok ka ta,Ka thuhai la hril an tih.
{2:19} Chung tieng vànah thilmakhai,Hnuoiah inchikna thisen le mei,Meikhu intûr ngul el hai chu,Ka hung inlangtir ding a nih;
{2:20} Lalpa ni ropui tak inlang hmain,Nisa chu thimah inchang a ta,Thla khom thisenah inchang a tih;
{2:21} Lalpa hming lam taphothai chu,Sandamin um an tih'
{2:22} "Nangni Israel mihai, hi hi ngaithla ro. In hriet tah angin, Pathienin Nazaret Isu chu nangni lai a hung tir ngeizie suklangna dingin, ama hmangin thil ropui tak tak dâm le inchikna thilmakhai nangni lai a thaw a.
{2:23} Ama chu Pathien tum lawk le rêl lawk angin in kuta pèk a na, nangnin mi rilohai kut hmangin kraws-ah hemdein in sukhlum a.
{2:24} Amiruokchu, thìna chel tàng ruol a ni naw leiin, Pathien chun thìna bâua inthokin an suo a, a keitho a.
{2:25} Davida khomin a chungchang thu hieng hin a lo hril kha:Ieng lai khomin ka hmaah,Lalpa ka sie zing hlak a,Ka chang tieng a um leiin,Inhnîng ngai hrim hrim naw ning.
{2:26} Chuleiin ka lung a lawm,Ka thla a hlim êm êm bok,Ka taksa khom muong takin,A chawl hadam tah a nih.
{2:27} Ka thlarau chu Seolah,Màksan phal ngai nawng i ta,I Mi Thienghlim chun hmon hmêl,A hmu ding phal naw ti nih.
{2:28} Hringna lam i mi kawkhmu a,I bulah lawmna a kim,I chang tieng chun inhoina,Chatuonin a um si a.d
{2:29} "Unauhai, thlatu Davida thu chu huoi takin ka hril cheu hi, ama chu a thi tah a, an phùm a, a thlàn khom ei kawl hnai elah a la um zing annawm.
{2:30} Nisienlakhom ama chu zawlnei a na, a thlahai laia pakhatin a lalthungpha a la hluo ding thu inkhâm meua Pathienin a kuoma a tiem chu a hriet a.
{2:31} Thil hung tlung ding chu a hmu lawk leiin, thlànah màksan a ni naw ding thu le a ruong khom hmon a phal naw ding thu a hril hin Krista thonawkna thu a lo hril a nih.
{2:32} Hi Isu ngei hi Pathienin a keitho nawk tah a, ei rêngin chu thudik hrepuitu chu ei nih.
{2:33} Ama chu Pathien kut chang tieng chawimawiin a um tah a, Pain a tiem Thlarau Thienghlim chu a dong a, tuta in hmu le hriet hi a thilpêk a hung buok chu a ni hih.
{2:34} Davida chu vànah a hang lawn naw a, sienkhom ama ngeiin,LALPAN ka Lalpa kuomah,"Ka chang tieng hin hung thung rawh,
{2:35} I hmêlmahai po po chu I ke sirsana ka siemHmakhat chun"e tiin a hril lem a ni kha.
{2:36} Chuongchun, in hemde tah Isu ngei kha Pathienin Lalpa le Kristaah a siem tah ti Israel mi po poin chieng takin hre raw hai se" a ta.
{2:37} Chu thu chu mipuiin an hrietin an lungril a tawk hle a, Peter le zirtir danghai kuomah, "Unauhai, iem thaw tâng kan ta?" an ta.
{2:38} Peter chun, "In suolhai ngaidam a ni theina dingin inrêngin sim unla, Isu Krista hmingin baptisma chang ro. Chuongchun, hi thilpêk Thlarau Thienghlim hi dong in tih.
{2:39} Thutiem hi nangni ta ding a na, in nauhai ta ding khom a na, ram tina mi, ei Lalpa Pathienin a ko taphothai ta ding khom a nih" a ta.
{2:40} Fimkhur dinga infuina thu dang tam tak hrilin, "Tu lai ruolthar suol takhai laka hin inthier fihlim ro" a ta.
{2:41} A hril chu mi tam takin an awi a, baptisma an chang a; chu ni chun mi sângthum laiin an hung pung sa tah a nih.
{2:42} Tirkohai inchûktirna chu ngâithlain, bei khoiaf fa tlângin, tongtaiin an inpawl khawm hlak a.
{2:43} Tirkohai chun inchikna thilmak tam tak an thaw a, mi tinin mak an ti a, an inza hle a.
{2:44} Ringtu po po chu an chêng khawm a, iengkim an intawm a.
{2:45} An in le lo le an thil neihai an zor a, an mamaw ang peiin an insem tlàng a.
{2:46} Ni tin lungruol takin tempulah an inkhawm a, an inah hai bei khoiin, lungril hlim tak le inphal takin bu an fâk tlàng a,
{2:47} Pathien an inpâk a, mi po po ditsak an hlaw a, Lalpan a sandamhai chun ni tin an hung belsa pei a.
{3:1} Chawhnung dâr thum tongtai hun pangngaiah Peter le Johan chu tempulah an hang fe a.
{3:2} Pa pakhat, a pieng tîra inthoka kebai hi an hung zawn a, ama chu tempula fehai kuoma kut lo daw dingin kotkhâr 'Mawi' an ti bula chun ni tin an sie hlak a.
{3:3} Ama chun Peter le Johan, tempula an lût tawm têp chu a hmu a, kut a lo daw a.
{3:4} Peter le Johan chun ama chu chieng takin an en a. Peter chun a kuomah, "Mi hang en ta" a ta.
{3:5} Ama chun iemani dong beiseiin a hang en a.
{3:6} Peter chun, "Tangka le rangkachak ka nei nawh. Nisienlakhom, ka nei vè chu pêng ka ti che: Nazaret Isu hmingin lawn ta rawh" a ta.
{3:7} A kut chang tienga chelin a keitho a, a ke le a kemithai chu an hung hràt ta nghàl a.
{3:8} Chuongchun, ama chu a'n chawm tho a, kein a ngîr a, a lawn tah a. Lawn le inchawm pei puma Pathien inpâkin tempula chun anni ruolin a lût ve tah a.
{3:9} Mipui po poin kea a lawn le Pathien a'n pâk an hmu chun,
{3:10} tempul kotkhâr Mawi bula kutdaw thung hlak kha a nih ti an hriet si a, a chunga thil tlung chu maktiin a ngaina hrim an hriet nawh.
{3:11} Chun, ama chun Peter le Johan a la chel zing laiin mipui makti chu Solomon tuolpûk an tia chun an hung tlàn khawm a.
{3:12} Chu chu Peterin a hmu chun an kuomah, " Israel mihai, hi hi ieng leia mak in ti? Hi pa hi kan lunginsiet leia kan thilthawtheinaa kan inlawntir anga ngai ni awm hiela ieng dinga in mi en am a na?
{3:13} Abraham Pathien, Isak Pathien, Jakob Pathien, ei thlatuhai Pathien chun a siehlaw Isu a chawimawi tah a ni hi. Ama chu sukhlum dingin in pèk suok a, Pilatin insuo dinga a rêl khomin in hnawl tlat a ni kha.
{3:14} Mi thienghlim le fel tak kha in hnawl a, suomhmang insuopêk lem dingin in ngên a.
{3:15} Hringna petu chu in that a, nisienlakhom Pathienin ama chu mithi laia inthokin a keitho nawk tah a, chu thu hrepuituhai chu kan nih.
{3:16} Hi pä, in hmu le hriet hlak hi Isu hming ringna leiin, chu hming lei tak chun sukhrâtin a um a, Isu ringna lei chun, hi pä hi in hmu ngeiah, a hung dam ta var a ni hih.
{3:17} "Tuhin unauhai, nangni le in hotuhai thilthaw kha thil in hriet naw lei a nih ti ka hriet.
{3:18} Kristan a tuor ding thu Pathienin zawlnei po po hmanga a lo hril lawk kha hieng ang hi a lo intlungtir dàn chu a nih.
{3:19} Chuleiin, in suolhai sim unla, Pathien tieng ngha kîr unla, chuongchun in suolhai chu hru fâi a ta,
{3:20} Lalpa kuoma inthoka har tharna hun chu hung tlung a ta, in ta dinga Mesia a ruot, Isu ngei chu, hung tir a tih.
{3:21} Amiruokchu, Pathienin a zawlnei thienghlimhai hmanga tiena inthoka iengkim siem tharna hun hung tlung ding a lo tiem chu a tlung hma chun ama chu vànah a um hrì ding a nih.
{3:22} Mosie khomin, 'Lalpa in Pathien chun keima ang in unauhai laia inthokin zawlnei pakhat in ta dingin hung indin suok a ta, a hril taphot chêu chu zawm ro.
{3:23} Tu khom ama thu ngai nawtu taphot chu a mihai laia inthoka sàt thlâk nîng a tih'g a ti kha.
{3:24} Samuel le a hnunga zawlnei po po khom khan tu lai chanchin hi a nih an lo hril lawk chu.
{3:25} "Nangni hi zawlneihai le in thlatuhai kuoma Pathienin thu a lo thlung tahai po po rochungtu chu in nih. Abraham kuomah, 'I thlaa chun khawvel hnam tinin hamthatna dong an tih' a ti kha.
{3:26} Chuongchun, Pathienin a siehlaw a kei tho phing leh, rîtlona lampuia inthoka thuoi kîr ding chêu le malsawm ding chèuin in kuomah a hung tir hmasa a nih" a ta.
{4:1} Peter le Johanin mipui kuoma thu an hril lai chun Thiempu laltak chu tempul pulis hotu le Sadukaihai thuoiin an kuomah a hung a.
{4:2} Tirkohaiin Isu thonawkna leia mithi thonawkna thu mipui an inchûktir lei chun an lungni naw hle a.
{4:3} Peter le Johan chu an man a, zàn tieng a ni ta leiin a tûk zîngkâr chen lung inah an khum a.
{4:4} Nisienlakhom, an thu ngâithlatu laia mi tam tak chun an ring a, sângnga lai an tling hman tah a nih.
{4:5} A zînga chun Juda hotu hai, upa hai le Dàn zirtirtu hai chu Jerusalemah an inkhawm a.
{4:6} Chuonghai laia thang chu thiempu laltak Anna hai, Kaiafa hai, Johanh hai, Aleksandar hai, thiempu laltak sûngkuoa mihai dàm an nih.
{4:7} Peter le Johan hai chu an hmaah an inngìrtir a, "Ieng thuneina le tu hmingin am hieng thil hi in thaw a na?" tiin an suosal a.
{4:8} Peter chu Thlarau Thienghlimin a sip a, an kuomah, "Rorêltuhai le vàntlâng upahai,
{4:9} voisun hin kebai chungah lunginsietna thilthaw inentir a ni lei le iengtia hung dam am a na ti thu hril dinga in mi ko a ni chun,
{4:10} nangni po po le Israel mi po poin hre ro: in hemde tah, Pathienin mithi laia inthoka a keitho nawk tah Nazaret Isu Krista hmingin hi pa hi sukdam a na; tu hin in hmaah dam varin a ngîr tah hi.
{4:11} Ama chu a nih, nangni in bawltuhai lung hnawl, a kila lungphum poimaw tak chu.
{4:12} Tu dang kuoma khom sandamna a um nawh; vàn khup hnuoia mihriem hming sak lai mi sandam thei hming dang hrim hrim a um nawh" a ta.
{4:13} Peter le Johan huoisenzie an hmu chun, lekha inchûk lo le mi mawl satlie el an nih ti an hriet si leiin, mak an ti hle a; Isu kuoma um hlak an nih ti an hriet tah a.
{4:14} Chun, an sukdam, anni bula ngîr an en hlak chun hang soisel ding ieng khom an hmu si nawh.
{4:15} Chuongchun, Sanhedrina inthokin an insuoktir a, anni rawi chu an inrawn khawm a.
{4:16} "Hienghai hi iem ei law ding a na? Thilmak ropui tak an thaw ti Jerusalema mi po poin an hriet ta bok si a; eini khomin ei sêl thei ta naw a ni hi.
{4:17} Nisienlakhom, miin an hriet dar nawk zuol nawna dingin tu kuoma khom hi hminga thu hril ta lo ding hin vau ei tiu" an ta.
{4:18} Chuongchun, anni chu an ko nawk a, Isu hminga thu hril ta lo ding le inchûktir ta dêr lo dingin thu an pêk a.
{4:19} Nisienlakhom, Peter le Johan chun an kuomah, "Pathien mithmuah nangni thu zawm am Pathien thu zawm a'n dik lem ti nangni inngaituo ro.
{4:20} Keini chun thil kan hmu le hriethai hi hril loin kan um thei nawh" an ta.
{4:21} Chun, anni chun nasa nawk zuola an vauh hnungin an insuo tah a. An thilthaw leia mi po poin Pathien an inpâk si leiin anni hrem dàn ding thu chu an rèl thlùk thei naw a nih.
{4:22} Mak taka an sukdam chu kum sawmli chuong hiela upa a ni ta bok si a.
{4:23} Peter le Johan an insuo hnung chun an ruolhai kuomah an fe a, thiempu lalhai le upahaiin an kuoma an hrilhai chu an ripawt vong a.
{4:24} Chu chu an hrietin, an rêngin inring takin Pathien kuomah an tongtai a, "Aw Laltak, nang vàn hai, hnuoi hai, tuifinriet le a sûnga thil um po po hai siemtu,
{4:25} Thlarau Thienghlimin kan thlatu, i siehlaw Davida bàu hmangin hieng thu hi a lo hril a:"Ieng leia hnamhan phier a,Hel dinga insingsa a,Mipuihan tep lo mei mei,An phan rûk hlak am a na?
{4:26} Ieng ti leia LALPA le A hriek nâl chu khing hron a,Hnuoi lalhai inhawr khawm a,Rorêltuhan an phan rûk?i tiin.
{4:27} Chuong ang tak chun hi khuoa hin i siehlaw thienghlim Isu, i hriek nâl chunga chun Heroda le Pontia Pilat hai chu Jentelhai le Judahai leh an inthuruol ta ngei a.
{4:28} Nangin i thilthawtheina le dit dàna i ruot lawk anga intlungtir i tum chu, sukhlawtling dingin an pung khawm a lo nih.
{4:29} Lalpa, tuhin an mi vauh dàn hi ngai ta, i thu hril ngam dingin i siehlawhai hi huoisenna pe rawh.
{4:30} Mihai sukdam dingin i thilthawtheina kut suklang la, i siehlaw thienghlim Isu hmingin inchikna thilmakhai inthawtir bok rawh" an ta.
{4:31} Chuonga an tongtai zo chun an um khawmna in chu a hung inhnìng a, an rêngin Thlarau Thienghlimin an sip a, huoi takin Pathien thu an hril tah a.
{4:32} Ringtuhai chu lungril hmun khat le ngaituona hmun khatin an um a, an ni lai tu khomin an thil neihai chu 'Ka ta bìk a nih' an ti naw a, thil iengkim an intlâng a.
{4:33} Tirkohai chun thilthawtheina nasa tak neiin Lalpa Isu thonawkna thu an hril hlak a, an rêngin malsawmna nasa tak an dong a.
{4:34} Anni lai tu khom tlasam an um bok nawh. In amanih ram amanih an nei taphot an zor a, a man an hung chawi a,
{4:35} tirkohai kuomah an inhlân a, an mamaw ang peiin an insem hlak.
{4:36} Chun, Josefa, tirkohaiin 'Barnaba' (Thlamuongna naupa) an ti, Levi chia mi, Kupra thlierkàra um khomin
{4:37} a ram a zor a, a man a hung chawi a, tirkohai kutah a'n hlàn a.
{5:1} Mi pakhat Anania le a nuhmei Safira khomin an ram an zor ve a,
{5:2} a nuhmei hrietpuiin Anania chun anni ta dingin an ram man iemani zât chu a sie tha a, a dang po chu tirkohai kuomah a hung inhlàn a.
{5:3} Nisienlakhom Peterin, "Anania, Thlarau Thienghlim hlêm ding le ram man a then ip dingin ieng leia Setanin i lungril a hluo am a na?
{5:4} I zor hma khan i ta a na, i zor hnung khomin a man chu i thu thua i thaw ding a ni naw maw? Iengti dàna hieng ang thil thaw dinga lungril i put am a na? Mihriem hlêm i ni naw a, Pathien hlêm i ni lem" a ta.
{5:5} Anania-in chuong thil a hriet chun a tlu a, a thi ta nghàl a. A hre taphotin an ti tah êm êm a.
{5:6} Tlangvàlhai an hung a, an tuom a, an zawn suok a, an phûm tah a.
{5:7} Dârkâr thum vêl hnungah a nuhmei chu thil umzie hre dêr loin a hung lût ve a.
{5:8} Peter chun a kuomah, "Mi hril rawh, ram man chu hieng zât char hi maw in làk?" a ta. Ama chun, "Ni e, hieng zât char hi" a ta.
{5:9} Peterin, "Iem a ta Lalpa thlarau fie tuma in inthuruol? En rawh, i pasal phûmtuhai khomin kotkhâr bul an hung tlung ta saw; nang khom zawn suok vêng an ti che" a ta.
{5:10} Chu char chun a ke bulah a tlu a, a thi ve ta nghàl a. Tlangvàlhai chu an hung lût a, ama chu thiin an hung hmu a, an zawn suok a, a pasal bula chun an phûm ve tah a.
{5:11} Kohran po po le chuong thu hre taphot chu namên loin an ti a.
{5:12} Tirkohai chun mipui lai inchikna thilmak tam tak an thaw pei a. Anni rawi chu lungruol takin Solomon tuolpûka chun an inkhawm hlak a.
{5:13} Mihaiin an ngàisâng hlea chu tu khom anni lai an thang ngam hri nawh.
{5:14} Chuong sà khom chun, anni hung belsatu Lalpa ringtu chu a nuhmei a pasalin an hung pung tuol tuol a.
{5:15} Chuongchun, Peter inlon vèl hlim bèkin a hlie beiseiin mihai chun an damnawhai chu kotthlêrah an zawn suok a, khum le zàmpherah an inzàl thlek thluk a.
{5:16} Jerusalem sè vêla inthok khomin mi an hung a, damnawhai le ramhuoi tirdakum manhai chu an hung thuoi a, chuonghai po po chu an hung dam ta vong a.
{5:17} Chun, thiempu laltak le a thawpuihai po po, Sadukai pawla mihai chun an thîk êm êm a.
{5:18} Chuongchun an man a, vàntlâng lung inah an khum a.
{5:19} Nisienlakhom, zànah Lalpa vântirko pakhatin lung in korkhâr chu a hung hong a, a thuoi suok a.
{5:20} "Fe unla, tempulah va ngîr unla, mipuihai kuomah hringna thu le a umzie po po hi va hril ta ro" a ta.
{5:21} Hrila an um ang chun an fe a, vartienah tempulah an lùt a, mi an inchûktir a. Thiempu laltak le a thawpuihai an hung tlung chun Israelhai rorêlna inpui Sanhedrin inkhawm an ko nghàl a, tirkohai chu lung ina inthoka va thuoi dingin mi an tir a.
{5:22} An mi tirhai chu an fe a, sienkhom lung inah anni chu an hmu si nawh.
{5:23} An hung kîr nawk a, "Lung in chu him taka inkhârin, a vêngtuhai khom kotkhâr bula ngîr kan hmu a, nisienlakhom kan hang hong a, a sûngah tu khom kan hmu nawh" tiin an hung ripawt a.
{5:24} Tempul pulis hotu le thiempu lalhaiin an hriet chun, "Ieng ti lei am nîng a ta aw?" tiin an buoi hle a.
{5:25} Chuong lai chun mi pakhat a hung a, "Ngai ta u, lung ina in mi khumhai khan tempula son mi an zirtir zing annawm" a hung ta.
{5:26} Tempul pulis hotu chu a rawihai leh an va fe a, tirkohai chu thawluina thang loin an hung thuoi a, an man lui chun mipuiin lungin an dèng an ti si a.
{5:27} An hung thuoi tlung chun Sanhedrin hmaah an inngìrtir a.
{5:28} Thiempu laltak chun an kuomah, "Hi hminga inchûktir ta dêr lo dingin thu khauh takin kan pèk cheu a. Sienkhom, in thu zirtirin Jerusalem a sip tah a, hi pä thisen maw hi kan chungah intlâktir tèp tép in tum a ni hi" tiin an suosal a.
{5:29} Peter chun, "Mihriem thu nèkin Pathien thu kan zawm lem ding a nih.
{5:30} Thinga khai kànga in sukhlum tah Isu kha ei thlatuhai Pathien chun a keitho nawk tah a.
{5:31} Israelhai chu an suol insimtira a ngaidam theina dingin ama ngei kha Pathienin lal le sandamtu ni dingin a chang tieng a chawimawi tah a.
{5:32} Chuong thilhai hrepuitu chu keini le a thu zawmtuhai kuoma Pathienin a pèk Thlarau Thienghlim chu kan nih" tiin a don a.
{5:33} Chuong chu an hrietin an lung a khei hle a, tirkohai chu sukhlum an tum a.
{5:34} Nisienlakhom, Farisai pakhat, a hming Gamaliel, Dàn zirtirtu, mi po po ngàisàng chu Sanhedrina chun a ngîr a, tirkohai chu insuoktir vak dingin anni vêngtuhai chu a hril a.
{5:35} Rorêltuhai kuoma chun, "Israel mihai, hieng mihai chunga in thilthaw tuma hin fimkhur ro.
{5:36} Kha hma deu khan Theuda chu mi ropui tak nia insâlin a hung a, mi zali vêlin an zui a. Ama chu an that a, a zuituhai khom an indar vong a, ieng khom an ni ta nawh.
{5:37} Chu hnung chun, intiempui lai khan Galili rama mi Juda kha a hung nawk a, ama khomin mi a hîp hle a. Nisienlakhom, ama khom an that a, a zuituhai po po khom an indar nawk vong a.
{5:38} Chuleiin, tuhin ka hril cheu hi, hieng mihai hi tawk naw ro, inumtir mei mei ro. Hieng an thil thaw tum le an thilthawhai hi mihriema inthoka suok a ni chun bo nawk el a tih.
{5:39} Pathiena inthoka suok a ni ruok chun dang thei naw ti niu; Pathien dodal ni lem hlauh rawi in tih" a ta.
{5:40} Chuongchun, a thu chu an zawm a, tirkohai chu an ko a, an vuok a, Isu hminga thu hril ta dêr lo dingin thu an pèk a, an insuo tah a.
{5:41} Zirtirhai chu Sanhedrina inthok chun an suok a, Hming leia muolphona tuor tlâka ruot an ni leiin an lawm hle a.
{5:42} Isu chu Krista a nizie thu ni tinin tempul le in tieng inchûktir le puong dar an ma chuong nawh.
{6:1} Chuonga zirtirhai an hung pung pei hnung chun an ni tin fak le dawn sem thuah hmeithaihai an ngaithà bik tiin Grik tong hmang Judahai chu Aramikj tong hmang Judahai chungah chun an chier a.
{6:2} Sawm le pahnihai chun zirtirhai chu an ko khawm vong a, "Pathien thua rongbawlna thlàthlama ni tin fâk rongbawl kan buoipui hi thil indik a ni nawh.
{6:3} Chuleiin, unauhai, nangni laia Thlarau Thienghlim le varnaa sip mi nia in ngai mi pasari thlang suok unla, an kutah hieng sin hi inhlân kan ta,
{6:4} keini ruok chu tongtai le thu rongbawlah inpumpêk tlat kan tih" an ta.
{6:5} Chu rotna chu tha an ti tlâng seng a. Chuongchun, Stefan, ringna le Thlarau Thienghlima sip hai, Filip hai, Prokora hai, Nikanor hai, Timon hai, Parmena hai, Antiokei mi le Juda saphun Nikola hai chu an thlang a.
{6:6} Chuonghai chu tirkohai hmaah an inngìrtir a, tirkohai chun an lu chungah kut innghatin an tongtaipêk a.
{6:7} Pathien thu chu a hung indar pei a, Jerusalemah zirtir an hung pung hrat êm êm a, thiempu laia mi tam tak khomin Ringna chu an pom ve tah a.
{6:8} Stefan chu Pathien lunginsietna le thilthawtheinain a sip a, mihai lai inchikna thilmak ropui tak tak a thaw hlak a.
{6:9} Nisienlakhom, Kurini khuo le Aleksandria khuoa inthoka hung Juda mi thenkhat, 'Salsuok Sunagog'k inti pawla thang ve hlakhai le Kiliki ram le Asia rama Judahai chu an hung inthok a, Stefan chu an insêlpui a,
{6:10} sienkhom var taka a hril lei le a hrilpuitu Thlarau Thienghlim lei chun an sêl hnê teuh naw a.
{6:11} Chuongchun. "Mosie le Pathien a hril siet kan hriet" tia intumtu ding a rûkin mi an thuhne a.
{6:12} Mipui le upahai le Dàn zirtirtuhai chu an infuipor a, Stefan chu an man a, Sanhedrin hmaah an thuoi a.
{6:13} Hrepuitu tehlem an insiem a, chuonghai chun, "Hi pa hin ei tempul thienghlim le ei Dàn soisel a ma nawh.
{6:14} 'Nazaret Isun ei tempul hi thiek a ta, Mosie mi pèk ei hnam dànhai po po hi a thlâk danglam vong ding a nih' a ti kan hriet" an ta.
{6:15} Sanhedrina thunghai chun Stefan chu an en thup a, a hmêl chu vàntirko hmêl angin an hmu a.
{7:1} Chun, thiempu laltak chun, "An hêkna che hi a'n dik am?" tiin a'n don a.
{7:2} Stefan chun, "Unauhai le pahai, lo ngaithla ro. Ei pu Abraham chu Haran khuoa a um hmaa Mesopotamia rama a chèng lai khan, ropuina Pathien chu a kuomah a hung inlàr a.
{7:3} 'I ram le i mihai màksan la, ram ka la'n entir ding che tieng chu pan rawh' tiin a hril a.
{7:4} Chuongchun, Kaldai rama inthokin a suok a, Haranah umhmun a khuor a. A pa thi hnungin chu taka inthok chun tuta ei chèngna rama hin Pathienin a thuoi lùt a.
{7:5} Pathien chun ram hluo ding kepha bok tiet khom a pêk nawh. Amiruokchu, Abraham chu nau nei lo a la ni zing laiin, ama le a thlahai kuomah hi ram hi pèk a tiem a.
{7:6} Pathienin hieng ang hin a hril a nih: 'I thlahai chu mi ramah la mikhuol an ta, kum zali lai mi bawiah umin, sukdudain um an tih.
{7:7} Bawia siemtu ding hnam chu keima ngeiin la ngaituong ka ta; chu hnunga chun suok an ta, hi hmuna hin ka rong la bawl an tih' a ta.
{7:8} Pathienin Abraham kuomah sertan thu kha a thlung a. Chuong ang tak chun nau pasal Isak a nei khan ni riet niah a ser a tanpèk a. Isak chun nau pasal Jakob a nei a, Jakobin nau pasal sawmpahni, ei thlatuhai kha, a nei a.
{7:9} "Thlàtuhai khan Josefa chu an thîk leiin Aigupta ram tieng salin an zor a; nisienlakhom Pathien a kuomah a um a,
{7:10} a rinum tuor po poa inthokin a san suok pei a. Josefa chu varnain a'n thuom a, Faraw ditsakna hlaw theiin a siem a, Aigupta ram le lal insûnga hotuah a siem a.
{7:11} Chun, Aigupta le Kanan ram pumah tâm a hung tla a, an tuor nasa hle a, ei thlatuhai chun fàk ding hrim an nei ta naw a.
{7:12} Aigupta ramah fàk ding a um ti Jakobin a hriet chun ei thlatuhai chu a tir suok a, chu chu an fe hmasakna tak a nih.
{7:13} An fe voi hninaa chun Josefa chu a unauhai kuomah an puong suok a, Faraw khomin Josefa sûnghai chu a hriet ve tah a.
{7:14} Chuongchun, Josefa chun a pa Jakob le a unauhai po po chu a'n kotir a, an rêngin sawmsari panga vêl an nih.
{7:15} Jakob chu Aigupta ramah a zu fe a, chu taka chun ama le ei thlatuhai chu an thi a,
{7:16} an ruong chu Sekem khuo chen an zawn tlung a, Abrahamin Sekem khuoa Hamor nauhaia inthoka tangka suma an chawk thlâna chun an phûm a.
{7:17} "Abraham kuoma Pathien thutiem kha a tlung ding lai chun eini mihai chu Aigupta ramah an pung hrât êm êm a, an tam ta hle a.
{7:18} Aigupta rama chun lal dang, Josefa hre lo, a hung inlal a.
{7:19} Ama chun ei chipuihai chu dawhain a thaw a, a sukdùda a, thawluinain an nautehai chu thi dingin a'n peitir pei a.
{7:20} Chuong lai chun Mosie a hung pieng a, Pathien mithmuah naute ditum tak a na, anni inah thla thum sùng chu an umpui a;
{7:21} an ina inthoka an sie suok hnungin Faraw naunuin a lâk a, ama nau dingin a nei tah a.
{7:22} Mosie chu Aigupta ram varna po po a'n chûktir a, thu le hla thiem le mi thilthaw thei tak a hung ni tah a.
{7:23} "Mosie chu kum sawmli a niin a unau Israel nauhai chu kan tûlin a hriet a.
{7:24} A va kan chun Aigupta miin anni laia pakhat a lo sukdùdà lai a hmu a, a san a, phuba a lâkpèk a, a sukdùdàtu chu a that tah a.
{7:25} Mosie chun Pathienin ama kut hmangin a unauhai chu a san suok ding ti chu a mihaiin an hriet amani a sawn a, sienkhom an lo hriet si naw a.
{7:26} "A zînga chun Israel mi pahni insuol lai chu Mosien a hmu a, thel tumin, "Puhai, unau in ni kha, ieng leia insuknat in tum am a na?" a ta.
{7:27} A soisatu lem chun Mosie chu a nam lêng a, "Kan chungah hotu le rorêltuah tuin am a sie che?
{7:28} Zani ta Aigupta mi i sukhlum ang khan mi sukhlum ve i tum a ni maw?" a ta.
{7:29} Chu thu lei chun Mosie chu a tlân hmang a, Midian ramah sawt tak a va thang a, chu taka chun nau pasal pahni a nei a.
{7:30} "Chun, kum sawmli an voi hnungin thlalèr hmun Sinai tlàng bulah chîmbuk chok hmangin a kuomah vàntirko a'n lâr a.
{7:31} Mosien a thil hmu chu mak a ti êm êm a. En chieng tuma a va pan hnai chun Lalpa rawlin,
{7:32} "Kei hi i thlatuhai Pathien, Abraham hai, Isak hai, Jakob hai Pathien chu ka nih' a hung ti a. Mosie chu tiin an thin a, a en ngam ta naw a.
{7:33} Lalpa chun a kuomah, 'I pheikhok kha hlîp rawh, i ngìrna kha hmun thienghlim a nih.
{7:34} Aigupta rama ka mihai an sukrimsikzie ka hmu zing a, an inrûm ri khom ka hriet zing a, anni thuoi suok dingin ka hung tum a nih. Hung ta, Aigupta ramah tir kîr ka ti che' a ta.
{7:35} "Chu Mosie, 'hotu le rorêltuah tuin am a siem che' tia an hnawl ngèi chu, Pathienin hotu le sansuoktu dingin, chîmbuka a kuoma inlâr vàntirko hmangin a hung tir tah a nih.
{7:36} Ama chun anni chu a thuoi suok a, Aigupta rama dàm, Tuipui Sena dàm, thlalera dâm kum sawmli sûng thilmak le inchiknahai thawin a thuoi a.
{7:37} Chu Mosie chu annawm Israel nauhai kawla, 'Pathienin keima ang in unauhai laia mi zawlnei la siempek a ti cheu' titu kha.
{7:38} Ama chu a nih ei thlatuhai, thlalèra pung khawmhai laia thang ve le Sinai tlànga a betu vàntirko kuoma inthoka einihai kuoma inhlàn sawng pei ding thu hringhai dongtu kha.
{7:39} Ei thlatuhai chun a thu an zawm nuom naw a, an hnawl a, Aigupta tieng kîr nawk an nuom a.
{7:40} Aron kuomah, 'Aiguptaa inthoka mi thuoi suoktu Mosie hlak hi iem a chang tah ti khom kan hriet si nawh, kan hma thuoitu dingin pathienhai mi siempèk rawh" an ta.
{7:41} Chuongchun, bawngte lem an siem a, milem kuoma chun inthawina an inhlàn a, anni kuta siem chawimawina dingin lawmna an siem a.
{7:42} "Chuongchun, Pathienin anni chu a nghatsan a, vàna arasihai be dingin a pêk suok tah a; zawlnei lekhabua,'Aw, Israel, thlalèra khan kum sawmli sûng,Inthawina ran in mi'n hlàn hlak am?
{7:43} Molok puon in le in pathien Refan lim Arasi chu zawnin chibai in bùk kha; Chuleiin, Babulon khêl ramah,Intàngtir ka ti cheu'lti ziek ang khan.
{7:44} "Ei thlatuhai chun thlalèra khan Pathien chêngna puon in an nei a, chu chu Mosie kuoma Pathienin siem dàn ding a hril le a lim a'n entir anga siem a nih.
{7:45} Chu Pathien bâwkte ngèi chu ei thlatuhaiin an som pei a, Pathienin Jentêlhai a hnotsuokpèk hnunga Josua rawia Kanan ram an hung hluo khan an somlut pei a, Davida hun chen khan a um ta zing a.
{7:46} "Davida chun Pathien ditsakna a dong a, Jakob Pathien ta dingin in bawl phalna a hni a,
{7:47} sienkhom Solomonin a bawlpêk ta lem a.
{7:48} Amiruokchu, Chunghnungtak ruok chu kuta bawl inah a um ngai nawh; zawlneiin,
{7:49} Lalpan, 'Vàn ka lalthungpha a na,Hnuoi ka ke innghatna a na,In ieng am mi bawlpêk in ta ?Ka chawlna hmun ding khom khaw lam?
{7:50} Hieng po po hi ka kuta siem An ni vong an naw am a ni?'m a tih tia a hril ang khan.
{7:51} Mi kawmaw, lungril le naa sertan ve lohai, in thlatuhai ang bokin nangni khomin Thlarau Thienghlim chu in kal rop hlak.
{7:52} In pi le puhaiin zawlnei suknomnat lo hrim tu am an nei a? Mi Fel Tak hung ding hrillawktuhai kha an that a; nangni hi tuta Ama inmantirtu le thattuhai chu in nih.
{7:53} Vàntirkohai hmanga pèk Dàn dongtu in na, sienkhom in zawm nuom si nawh" a ta.
{7:54} Chuong thu chu an hrietin an lung a khei hle a, lungsenin hâ an rawt a.
{7:55} Nisienlakhom, Stefan chu Thlarau Thienghlimin a sip a, vàn tieng a thlîr zing a, Pathien ropuina le a chang tienga Isu ngîr a hmu a.
{7:56} "Ngai ta u, vàn inhong ka hmu a, Pathien chang tienga Mihriem Naupa ngîr khom ka hmuh" a ta.
{7:57} Anni chun na hupin, inring taka khêkin, Stefan chu an bei hron a,
{7:58} khuoa inthokin an hnûk suok a, lungin an dèng a. Thuhretuhai chun an puon chu tlangvàl pakhat Saula an ti ke bula chun an dèng khawm a.
{7:59} Lunga an dèng mur mur lai chun Stefanin "Lalpa Isu, ka thlarau la rawh" tiin a tongtai a.
{7:60} Chuongchun, a dingthathuon a, "Lalpa, an thil suol thaw maw hi an chungah intlâktir naw hràm rawh" a ta. Chu chu a hril zoin a in innghil tah a.
{8:1} Saula chu Stefan an that thua remtina petu laia pakhat a nih. Chu nia inthok chun Jerusalema kohran chu nasa takin an sukdùdà a, chuongchun tirkohai chauh naw chu Judai ram le Samari ram khaw tinah an tlàn dar a.
{8:2} Pathien ngaisaktuhai chun Stefan chu an phùm a, nasa takin an sùn a.
{8:3} Saula ruok chun kohran nuoi bo tumin in tinah a lût a, a nuhmei a pasalin a hnûk suok a, lung inah a khum tawl a.
{8:4} Tlân darhai chun an fèna taphotah Pathien thu an hril pei a.
{8:5} Filip chu Samari khawpuiah a zu fe a, an kuomah Pathien thu a hril a.
{8:6} Mipuiin Filip thu hril hre a, a thilmak thawhai an hmu chun an lung a lût èm êm a.
{8:7} Ramhuoi tirdakum tam tak khom inring taka khêkin mi tam tak sûnga inthokin an hung suok a, zeng le kebai tam tak sukdamin an um bok a.
{8:8} Chuongchun, chu khuo chu an lawm hle a.
{8:9} Chu khuoa chun dawithiem pakhat, a hming Simon a um a, a dawithiemzie hun iemani chen a lo inentir ta hlak a. Ama chun mi ropui tak niin an hril a, mihaiin a dawi thiem dàn chu mak an ti a.
{8:10} A chîn a lienin ama chu an bengkhon a, "Hi mi hi Pathien thilthawtheina, 'Ropui' an ti kha a ni hi" an ta.
{8:11} A mitvaidawi thiem chu hun sawt tak mak an lo ti ta leiin a thu khom an ngai a.
{8:12} Sienkhom, Pathien ram Chanchin Tha le Isu Krista hming Filipin a hril an ring hnung chun a nuhmei a pasalin baptisma an chang tawl tah a.
{8:13} Simon meuh khomin a ring ve tah a, baptisma a chang a, Filip chu a fèna taphotah a zui a, inchikna le thilmak ropui tak tak a thawhai chu a hmu a, mak a ti hle a.
{8:14} Jerusalema tirko umhai chun Samari khaw mihaiin Pathien thu an awi tah ti an hrietin an kuomah Peter le Johan an tir a.
{8:15} Anni chu an zu fe a, Thlarau Thienghlim an dong theina dingin an tongtaipèk a.
{8:16} Lalpa Isu hminga baptisma chang hlim chauh an la ni leiin anni lai tu khomin Thlarau Thienghlim an lo la dong hri naw a.
{8:17} Chuongchun, Peter le Johan chun an luah kut a'n innghat a, Thlarau Thienghlim an dong tah a.
{8:18} Tirkohaiin an chungah kut an inghat a, Thlarau Thienghlim pèk an nih ti Simonin a hmu chun tangka pèk a tum a;
{8:19} "Hieng thilthawtheina hi mi pe ve ro, an chunga kut kan nghatna poin Thlarau Thienghlim an dong ve theina dingin" a ta.
{8:20} Nisienlakhom, Peterin a kuomah, "Pathien thilthlawnpêk tangka suma inchawk i tum leiin i tangka le hin bohmang ro.
{8:21} I lungril put hmang hi Pathien mit hmuah an dik naw a, hieng thila hin thang vèna le chanvo hrim i nei ve nawh.
{8:22} Amiruokchu, suol i thaw hi simin Lalpa kuomah tongtai la, i ngaituona suol hi a ngaidam che rawi mawh.
{8:23} Inhnarna kha tak i put a, suolin a khuop dê tlat che ti ka hmuh" a ta.
{8:24} Simon chun, "I thil hrilhai chu ka chungah a hung tlung nawna dingin nangnin Lalpa kuomah mi hnipêk ro" a ta.
{8:25} Chuongchun, Lalpa thu chu inhriettira an puong dar hnung chun Peter le Johan chu Jerusalem tieng an kìr nawk ta a. An kîr malam chun Samari ram khaw tam takah Chanchin Tha an hril pei a.
{8:26} Lalpa tirh vàntirkoin Filip chu a biek a, "Tho la, Jerusalema inthoka sim tieng thlalèra Gaza panna lampuiah zu fe rawh" a ta.
{8:27} Chuongchun a tho a, a fe tah a. Chun, Ethiopia lalnu Kandaki sum po po enkoltu mi tilrè pakhat, Jerusalema Pathien bea hang fe hi a um a;
{8:28} a hung kìr tieng chun tawlailirah chuongin zawlnei Isai lekhabu a tiem a.
{8:29} Thlarauin Filip kuomah, "Tawlailir saw va pan la, va hnai rawh" a ta.
{8:30} Chuongchun, Filip chu a tlân phei a, mi tilrèin zawlnei lekhabu a tiem chu a ngaithlàk a, "I lekha tiem umzie chu i hriet am?" tiin a'n don a.
{8:31} Ama chun, "A mi hrilfietu um loin ieng tin am ka hriet ding?" a ta. Filip chu tawlailira hung chuong a, a bula thung dingin a fiel a.
{8:32} Pathien Lekha thu chàng a tiem lai chu hi hi a nih:That ding beram angin ama chu an thuoi a,A hmul vawtu hmaa beramte a to zing angin,Ama khomin a bàu a ka nawh;
{8:33} Muolphona phurin, a thiem thu an hnawl a;A thlahai chanchin tuin am hril tâng an ta?A hnuoi hringnun an làk hmang ta si a.n
{8:34} Mi tilrè chun Filip kuomah, "Zawlnei hin tu thu am a hril, ama thu am mi dang thu a hril ti lunginsiet takin mi hril rawh" a ta.
{8:35} Filip chun Lekha thua inthoka hril tanin Isu Chanchin Tha chu a hril tah a.
{8:36} Chuonga an fe lai chun tui umna hmun an tlung a, mi tilrè chun, "En ta, hi taka hin tui a um a, baptisma ka chang iengin am a dâl a?" a ta.
{8:37} Filip chun, "I lungril po poa i ring chun baptisma chang chu a thei annawm" a ta. Ama chun, "Ring e, Isu Krista chu Pathien Naupa a nih ti ka ring ie"o a ta.
{8:38} Chuongchun, tawlailir chu an sukchawl a, Filip le mi tilrè chu an pahniin tuia chun an lùt a, Filip chun a baptis tah a.
{8:39} Tuia inthoka an hung suok chun Lalpa thlarauin Filip chu a lâk hmang ta dai a, mi tilrèchun a hmu ta naw a, nisienlakhom hlim takin a fe ta pei a.
{8:40} Filip chu Azota khuoah an hmu a, Kaisari khuo a tlung hma chun khaw tin a sir a, Chanchin Tha a hril pei a.
{9:1} Saula ruok chun Lalpa zirtirhai chu that dingin a vauh zui pei a.
{9:2} 'Lampui' zuitu taphot chu a nuhmei a pasalin mana, Jerusalema a hung thuoi theina dingin Damaska khuoa sunagog hotuhai lekha ding thiempu laltak a va hni a.
{9:3} Damaska pana a fe laiin, a tlung tawm têpin thawk le khatah êngin vàna inthokin a vêlin a hung khaw var ta phût a.
{9:4} Ama chu hnuoiah a tla a,p rawlin, "Saula, Saula, nangin ieng dinga i mi sukdùdà am a na?" a hung ti a hriet a.
{9:5} Ama chun "Lalpa, tu am i na?" a ta. Rawl chun, "I sukdùdà Isu ka nih.
{9:6} Tuhin tho la, khawpuiah lût rawh, i thaw ding lo hril an ti che" a ta.
{9:7} A fepuihai chu hrilhai takin an ngìr a, rawl chu an hriet a, sienkhom tu khom an hmu bok si nawh.
{9:8} Saula chu a hung tho a, a hang meng a, ieng khom a hmu thei ta naw a. Chuongchun, kuta keiin Damaska khuoa chun an thuoi lût a.
{9:9} Ni thum sùng khuo a hmu thei naw a, ieng khom fain a dawn bok nawh.
{9:10} Damaska khuoa chun zirtir pakhat a hming Anania a um a. Lalpa a kuomah a'n lâr a, "Anania" a ta. Ama chun, "Lalpa, hi taka hin ka um" a ta.
{9:11} Lalpa chun, "Kotthlêr Tlùna um Juda inah fe la, chu taka chun Tarsa mi a hming Saula va'n don suok rawh.
{9:12} Ama chun mi pakhat Anania hung a, a chungah kut innghat a, a mit sukvar dingin a mitthla a, chu ding chun a tongtai zing a nih" a ta.
{9:13} Anania chun, "Lalpa, hi pa hin Jerusalema i mi thienghlimhai chunga poi a tawk nasatzie ripawt tam tak ka dong tah a.
{9:14} Hi taka khom hin i hming lamtu taphot man dingin thiempu lalhaia inthoka thu hmuin a hung a nih" a ta.
{9:15} Lalpa chun, "Fe el rawh. Hi pa hi Jentêlhai le an lalhai le Israel mipuihai kuoma ka hming phur lùttu dinga ka hmangruo thlang a nih.
{9:16} Ka hming leiin rinum ieng ang am a la tuor ding ama la'n hriettir ka tih" a ta.
{9:17} Chuongchun, Anania chu a suok a, ina chun a va lût a, a chungah kut innghatin, "Unaupa Saula, i mit varna ding le Thlarau Thienghlima i sip theina dingin, i hungna lampuia i kuoma inlâr Lalpa Isu khan i kuomah a mi hung tir a nih" a ta.
{9:18} Kar loin a mita inthokin phuhlip ang a tla ta nghal a, a mit a hung var nawk tah a. Chuongchun a tho a, baptisma a chang a.
{9:19} Bu a fâk hnungin Saula chun a tha ngai a hung put nawk tah a. Damaskaa zirtirhai kuomah ni iemani zât a châm a.
{9:20} Sunagoga hai chun Isu chu Pathien Naupa a nih ti a hril tan ta nghal a.
{9:21} A thu hril hre taphot chun maktiin, "Hi pa hi Jerusalema Hming lamtuhai sukdùdàtu kha a ni naw am a ni? Hming lamtuhai chu mana thiempu lalhai kuoma thuoi tumin hi taka khom hin a hung an naw maw?" an ta.
{9:22} Nisienlakhom Saula thu hril chun mi a hung hnè deu deu a, Isu chu Mesia ngei a nih ti chieng taka hrilfiein Damaskaa Judahai chu a sêl dong hlak a, a sukkahàk tawl a.
{9:23} Ni iemani zât hnunga chun Saula chu that tumin Judahaiin an phierrûk a,
{9:24} sienkhom an thiltum chu Saulan a lo hriet a. That tumin khawpui inhuonna kul kotkhâra chun sùn le zànin an inchàn a.
{9:25} Nisielakhom, zirtirhaiin ama chu an thuoi a, zàna chun bawmin kul bang puo tieng chun an thlàk thla a.
{9:26} Saulan Jerusalem a hung tlung chun zirtirhai laia thang ve a tum a, anni ruok chun zirtir a ni ve an ring thei naw a, an rêngin an tî hle a.
{9:27} Nisienlakhom, Barnaba chun ama chu tirkohai kuomah a fepui a, lampuiah Lalpa a hmu a, Lalpan ama a biek thu le Damaskaah Isu hming huoi taka a hril thuhai dàm chu a hril tawl a.
{9:28} Chuongchun, Saula chu anni lai chêngin, Lalpa hming chu huoi taka hrilin Jerusalema chun zalen takin a'n vâk vêl a.
{9:29} Grik tong hmang Judahai kuomah thu a hril a, a'n sêlpui a, anni chun that an tum a.
{9:30} Unauhaiin chu chu an hrietin Kaisari khuoah an thuoi thlak a, Tarsa khuo tieng an infetir tah dai a.
{9:31} Chuongchun, Judai ram, Galili ram le Samari ram pumah kohran mihai chu muong takin an khawsa a, Thlarau Thienghlim chun sukhrâtin a sukphùr tawl a, Lalpa chu ti dêka umin, an hung pung tah deu deu a.
{9:32} Peter inzin vêl chun Lida khuoa mi thienghlimhai a zu sir a.
{9:33} Chu taka chun mi pakhat Ainia, a zeng leia kum riet lai khuma zâl tah chu a hmu a.
{9:34} Peter chun a kuomah, "Ainia, Isu Krista chun a sukdam ta che, tho la, i khum kha siem fel rawh" a ta. Chuongchun, a tho tah nghàl a.
{9:35} Lida le Saron phaia um po po chun Ainia chu an hmu a, Lalpa tieng an ngha tawl tah a.
{9:36} Chun, Jopa khuoah zirtir pakhat Tabithaq a um a, a Grik hming chu Dorka a na, a umzie chu "sazuk la tuoi' tìna a nih. Chu nu chu thil tha thawa inhmang mi le retheihai thangpui hlaktu a nih.
{9:37} Chuong lai chun ama chu a damnaw a, a thi el tah a, an insil fai a, pindan chunghnungah an inzâl a.
{9:38} Lida chu Jopa khaw bul ela um a na, Lida khuoah Peter a um ti zirtirhaiin an hriet chun lunginsiet taka hung nghàl dinga ngên dingin mi pahnih an tir a.
{9:39} Peter chun anni chu a zui a, in a tlung chun pindan chunghnungah an thuoi a, hmeithai po po chu a bulah an ngìr a, an tap a, a dam laia Dorkain zakuo le thuomhnaw a siemhai chu an inentir a.
{9:40} Peter chun an rêngin a'n suoktir a, dingthathuonin a tongtai a, a ruong tieng chu nghain, "Tabitha, tho rawh" a ta. Chuongchun, Tabitha chu a hung meng a, Peter chu a hmu a, a hung thung suok a.
{9:41} Peter chun a bânah a chel a, a kei tho a, ringtuhai le hmeithaihai chu a ko a, damin an kuomah a hung thuoi a.
{9:42} Chu chu Jopa khuoa mi po poin an hriet a, mi tam takin Pathien an ring a.
{9:43} Peter chu Jopa khuoa chun savun siemtu Simon inah a tlung a, ni tam tak a châm a.
{10:1} Chun, Kaisari khuoah mi pakhat Korneli, Italy Regiment an tia sipai zahotu a um a.
{10:2} Ama chu Pathien ngaisak mi, a sûnghai po po leh Pathien ti mi, inphal taka retheihai somdawl mi le Pathien kuoma tongtai rop mi a nih.
{10:3} Ni khat chu chawhnung dâr thum vêlah chieng takin inlârna a hmu a. Pathien vântirko a kuomah a hung a, "Korneli" a hung ta.
{10:4} Korneli chun mit âr intaa ama chu enin, "Iem a na, Lalpa?" a ta. Vàntirko chun, "I tongtainahai le mi pasiehai kuoma i thilpêkhai kha Pathienin a hriet zing a.
{10:5} Tuhin Jopa khuoah mi tir la, mi pakhat Simon Peter chu inkotir rawh.
{10:6} Ama chu tuipui kama savun siemtu Simon ina tlung a nih" a ta.
{10:7} A betu vàntirko chu a liem charin Korneli chun a siehlawhai laia mi pahni le sipai pakhat, Pathien ngaisak mi tak chu a ko a.
{10:8} Anni chu thil umzie iengkim a hril zo chun Jopa khuoah a tir a.
{10:9} A zîng sùn chang lai, khuo an tlung tawm chun Peter chu tongtai dingin in chungah a lawn tung a.
{10:10} A phîng a tâm ta hle a, bu fàk a nuom a, sienkhom fâk rong an bawl lai chun zêlin a um a.
{10:11} Vàn inhong a hmu a, bawm, puon hlap kil lia khit, puom pûr el ang chu hnuoi tienga hung inkhài thla a hmu a.
{10:12} Chu bawm sùnga chun ran ke pali nei chi hai,r bokvâka intawl le intel chi hai le chunglêng vate chi tinrêng an um a.
{10:13} Rawlin, "Tho la, that la, fa rawh" a hung ta.
{10:14} Peter ruok chun, "Ni lo e, Lalpa, thil inthieng lo ka fâk ngai nawh" a ta.
{10:15} Rawl chun, "Pathienin a sukthieng tah chu thieng naw ti naw rawh" a hung ti nawk a.
{10:16} Chuong ang chun voi thum a hung ti a, bawm chu vàn tienga khai tungin a um nawk tah a.
{10:17} Chuonga Peterin a thil hmu maktia a ngaituo lai chun Korneli mi tirhai khan Simon in zong suokin a kotkhâr bulah an lo ngîr a.
{10:18} "Hi taka hin Simon Peter a tlung am?" tiin an hung indon a.
{10:19} Peterin a thil hmu a ngaituo lai chun Thlarauin a kuomah, "Mi pathumin an zong che.
{10:20} Tho la, tum thla la, ieng khom ringhlel loin anni chu zui rawh; anni chu ka hung tir an nih" tiin a hril a.
{10:21} Chuongchun, Peter chu a tum thla a, an kuomah, "In zong pa chu kei hi ka nih. Iem a na in hungna san?" a ta.
{10:22} Anni chun, " Sipai zahotu Korneli mi tir kan nih. Ama hi mi fel, Pathien tì mi, Judahai po po inzà kai a na, vàntirko thienghlimin ama chu a biek a, i thuhril a ngàithlàk theina dingin, a ina nangma fiel ding chein a hril a nih" an ta.
{10:23} Peter chun anni chu a ko lût a, a'n riektir a. A zînga chun anni chu Peter leh an suok a, Jopa khuoa unau thenkhatin an zui bok a.
{10:24} A zîng nawk chun Kaisari chu an tlung a. Korneli chun a laibunghai le a ruol thahai fiel khawmin Peter chu a lo nghâk zing a.
{10:25} Peter-in in a hung thlung chun Korneli'n a lo hmuok a, a ke bulah bokkhupin chibai a bûk a.
{10:26} Peterin ama chu a kei tho a, "Tho rawh, kei khom mihriem el ka ni ve hi" a ta.
{10:27} Ama le inbe zing pumin Peter chu inah a lût a, mi tam tak lo um khawm chu a hmu a.
{10:28} An kuoma chun, " Judahai ta dingin Jentêlhai le insir paw le anni kan a thieng nawzie chu nangni ngeiin in hriet a. Nisienlakhom, tu khom thieng naw le porchè ka ti ding a ni nawzie Pathienin a mi'n hmutir a.
{10:29} Chuleiin, in mi fielna ka hriet charin sêl dêr loin ka hung a nih. In mi hung fielna san iem an ta le?" a ta.
{10:30} Korneli chun, "Voisun hi ni lìna a ni tah a, tu ang hun chawhnung dâr thumah ka tongtai laiin, ngai ta, mi pakhat puon var sil ka bulah a hung ngîr thut a.
{10:31} 'Korneli, i tongtaina le i thilpêkhai Pathienin a hriet zing.
{10:32} Jopa khuoah mi tir la, Simon, Peter an ti chu inkotir rawh. Tuipui kama savun siemtu Simon inah a tlung a nih' a ta.
{10:33} Chuleiin, i kuomah mi ka hung tir nghal a nih; i hung thei hi a tha ngot el. Tu hin Lalpan thu a pèk taphot che chu ngàithla dingin Pathien hmaah kan rêng hin kan lo um khawm a nih" a ta.
{10:34} Peter chun, "Pathienin mi ditsak bik a nei nawzie ka hriet chieng tah.
{10:35} Hnam tin lai tu khom ama tia thil indik thaw taphot chu a lawmzawng mi an nih.
{10:36} Israel nauhai kuomah Pathien chun thu a hung intlun a, remna Chanchin Tha chu Isu Krista hmangin a hung puong ngei a, sienkhom Isu chu mi po po Lalpa a nih.
{10:37} Johanin baptisma thu a hril hnunga Galili rama inthoka intana Judai ram puma thil hung tlung kha lo hre tah ngèi in ta.
{10:38} Nazaret Isu chu Pathienin Thlarau Thienghlim le thilthawtheinain a'n thuom a, Pathien chun a umpui zing a, thil tha thawa inzin vêlin Diebolin a soisak po po a sukdam pei a.
{10:39} Judai ram le Jerusalema a thilthaw po po hretu kan nih; ama chu kraws-ah hemdein an sukhlum a ni kha.
{10:40} Nisienlakhom, Pathienin ni thum niah a kei tho a, hmu theiin a'n lârtir a.
{10:41} Mi tin hmua ruok chu a'n lâr nawh, Pathienin hretu dinga a lo ruot lawk keinihai chauh hin kan hmu a; a tho nawk hnung khan fain kan dawn tlâng si a.
{10:42} Chu chu tlâng insampui ding le Ama chu mihring le mithi chunga rorêltua Pathien ruot chu a nih ti mihai inhriettir dingin thu a mi pèk a nih.
{10:43} Zawlnei po po khomin ama ring taphot chu a hming leiin an suol ngaidam nîng a tih ti an lo hril hlak a ni kha" a ta.
{10:44} Chuong thu chu Peterin a hril lai zingin a ngàithlatuhai po po chungah chun Thlarau Thienghlim a hung tlung a.
{10:45} Sertanhai laia ringtu Peter hung zuituhaiin Thlarau Thienghlim thilpèk Jentêlhai chunga khom buok a ni ve chu mak an ti hle a;
{10:46} tong hriet lo dâma thu hrila Pathien an inpâk chu an hriet si a.
{10:47} Peterin, "Hieng mihai hin eini ang bokin Thlarau Thienghlim an dong si a, tuia baptisma an chang tuin am a khap thei a?" a ta.
{10:48} Chuongchun, Isu Krista hminga baptisma inchang dingin thu a pêk a. Chuong thil hnunga chun ni iemani zât bêk la châm dingin an thlo a.
{11:1} Jentêlhai khomin Pathien thu an lo awi ve tah ti Judai ram khaw tina tirkohai le unau umhaiin an lo hriet tah a.
{11:2} Jerusalemah Peter a hang fe chun ringtu sertanhaiin an lo soisel a,
{11:3} "Sertannawhai inah i fe a, anni lai bu i fâk el a" an ta.
{11:4} Peter chun thil hung tlung dànhai chu a ni ang takin a hrilfie a:
{11:5} "Jopa khuoah ka um a, ka tongtai laiin zêlin ka um a, bawm, puon hlap lien tak ang, kil lia khit, vàna inthoka ka umna bula hung inkhai thla ka hmu a.
{11:6} Ka en zing a, hnuoia mi ran ke pali nei hai, bokvâka intawl le intel chi hai le chunglêng vate hai a sûnga chun ka hmu a.
{11:7} "Chun, rawlin, 'Peter, tho la, that la, fa rawh' a mi tiin ka hriet bok a.
{11:8} Kei chun, 'Ni lo e, Lalpa, thil inthieng naw le tirdakum ieng khom ka bauah a lût ngai nawh' ka ta.
{11:9} Vàna inthoka rawl chun, "Pathienin a sukthienghlim tah chu nangin thieng naw ti naw rawh' a mi ti nawk a.
{11:10} Chuong ang chun voi thum a um a, vàn tieng khai tung a ni nawk tah a.
{11:11} Chuong lai chun mi pathum, Kaisaria inthoka an hung tirhai chu ka tlungna in kotkhâr bulah an lo ngîr ta zing a.
{11:12} Rin dèr loa anni zui nghal dingin Thlarain a mi hril a. Hieng unau parukhai khom hin an mi zui ve a, Korneli inah kan lût a.
{11:13} Ama chun a inah vàntirko a hmu thu le a kuomah, 'Jopa khuoah mi tir la, Simon Peter inkotir rawh,
{11:14} ama chun thu hril a ti che a, a thu hril lei chun nang le i sûnghai po po sandamin um in tih' a ti thuhai a mi lo hril a.
{11:15} Thu chu ka hang hril tan a, Thlarau Thienghlim chu, a tira ei kuoma a hung tlung ang bok khan, an chungah a hung tlung a.
{11:16} Lalpan, 'Johanin tuiin a baptis hlak a, nangni ruok chu Thlarau Thienghlima baptis nîng in tih' a tihai dàm kha ka hriet suok nawk a.
{11:17} Lalpa Isu Krista ei ringa inthoka Thlarau Thienghlim ei dong ang kha Pathienin a pêk ve si chun, kei telul hin Pathien chu ka kal thei ding am a ni?" a ta.
{11:18} Chuong thu an hriet chun soiselna ding an hriet tah naw a, "Chuong a ni chun Pathienin Jentêlhai khom sima hring dingin a phalpèk ve an tah chu" tiin Pathien an inpâk a.
{11:19} Stefan leia sukdùdàna tuokhai chu Foiniki rama dàm, Kupra thlierkara dàm, Antiokei khuo chen dàm an tlàn dar a, Judahai kuoma chauh Pathien thu an hril a.
{11:20} Anni laia thenkhat chu Kupra thlierkâra mi le Kurini khuoa mi an na, chuonghai chun Antiokei an tlung chun Grik mihais kuoma khom Lalpa Isu Chanchin Tha chu an hril ve tah a.
{11:21} Lalpan anni chu a thangpui a, mi tam takin an ring a, Lalpa tieng an ngha tah a.
{11:22} Jerusalem kohranin an chanchin an lo hriet chun Barnaba chu Antiokei-ah an tir a.
{11:23} A zuk tlung chun Pathien lunginsietna sinthaw chu a zu hmu a, a lawm hle a, anni chu ringum taka Lalpa chel tlat dingin a'n fui tawl a.
{11:24} Barnaba chu mi tha tak, Thlarau Thienghlim le ringnaa sip a na, mi tam tak chu Pathien kuoma thuoi lût an hung ni tah a.
{11:25} Chun, Barnaba chu Saula zong dingin Tarsa tieng a fe nawk ta a.
{11:26} A hmu chun Antiokeiah a hung thuoi a, kum khat zet kohran mihai kuomah an pahni chun an khawsa a, mi tam tak an zirtir hlak a. Antiokei khuoa hin a nih zirtirhai chu 'Kristien' an ti hmasa takna chu.
{11:27} Chuong lai chun Jerusalema inthokin zawlnei thenkhat Antiokei-ah an zu fe a.
{11:28} Anni laia pakhat Agaba chu a ngîr suok a, Thlarau inhriettirin Roman lalram sûnga tâmpui mitsim tlâk ding thu a hril lawk a (Klaudiat inlal laiin tâm chu a tla ta ngei a).
{11:29} Zirtirhai chun an thei ang tawk senga thaw khawmin Judai rama unau umhai chu thangpuina thon an tum a.
{11:30} An tum ang chun an thaw khawm a, upahai kuomah Barnaba le Saula kutah an thon a.
{12:1} Chuong lai chun lal Herodanu kohran mi thenkhat chu hrem dingin a man khawm a.
{12:2} Johan unaupa Jakob chu kawlhnâmin a'n sâthlumtir a.
{12:3} Chu chun Judahai a suklawm ti a hrietin Peter khom man a tum ta pei a. Hi hi chol thang lo bei kùt hun lai a nih.
{12:4} Peter chu a man a, lung inah a khum a, sipai pawl li, pali peia insawkin, a'n vèngtir a. Fekân Kùt zo pha vàntlângin a chungthu an rèl dinga thuoi dok a tum a nih.
{12:5} Lung ina Peter intàng sûng chun kohran mihaiin thahnemngai takin Pathien kuomah an tongtaipêk a.
{12:6} Herodan a chungthu rêl dinga thuoi suok a tum ni hma zàn chun Peter chu a kut khing hnia thîr khaidiet bunin, sipai pahni inkârah a in a, vêngtu dang pahni chun kotkhâr bulah ngîrin an vêng tlat bok a.
{12:7} Ngai ta, thawk le khatah Lalpa vàntirko pakhat a hung inlang a, rip sûng chu a var ta phût el a, Peter chu a nâkah a khîk har a, "Tho vat rawh" a ta. A kuta inthok chun khaidiet chu a'n sùt thla a.
{12:8} Vàntirko chun, "Insiem la, pheikhok bun rawh" a ta. Chuong ang chun a thaw a. Vàntirko chun, "I zakuo fuol khan inzem la, mi zui rawh" a ti nawk a.
{12:9} Peter chun a zui a, sienkhom vàntirko thilthaw chu a tak ngei a nih ti a hriet nawh, zêla um anga a'n ngai leiin.
{12:10} Vêngtu hmasa le a dottu an fe khêl a, khawpui tienga fe suokna thîr kotkhâr chu an va tlung a, kotkhâr chu amain a hung inhong a, an suok a, kotthlêr pakhata an fe laiin vàntirko chun a màksan ta thut a.
{12:11} A hung har chieng chun Peterin, "Lalpan vàntirko a hung tir a, Heroda kuta inthok le Judahaiin ka chunga tlung ngei dinga an ngaia inthokin a mi san suok a nih ti tuhin ka hriet chieng tah" a ta.
{12:12} Thil umzie a hriet fie hnung chun, Johan, 'Marka' tia an ko bok nu Mari ina chun a fe a, chu taka chun mi tam tak an um khawm a, an lo tongtai a.
{12:13} Peter chun kotkhâr a kik a, siehlaw nunghak pakhat Rodi chu kot hong dingin a va fe a,
{12:14} Peter rawl a hriet chun lawm taluoin, kot khom hong loin, a tlân kîr nawk a, kotkhâr bulah Peter a ngîr ti a va hril a.
{12:15} Anni chun, "In vêt an ta hi!" an lo ta. Ama chu a thang tlat a, sienkhom anni chun, "Ama vêngtu vàntirko a ni chu" an ti nawk pei a.
{12:16} Peter chun kot chu a kik a kik a, an hang hong chun ama chu an hmu tah a, mak an ti êm êm a.
{12:17} Anni rawi chu to dingin kutin a zâp a, Pathienin lung ina inthoka a thuoi suok dàn chu a hril tawl a. "Hieng thu hi Jakob le unauhai va hril ro" a ta, a suok a, hmun dangah a fe tah a.
{12:18} Khuo a hung var chun vêngtu sipaihai chu Peter chunga thil tlung thuah namên loin an buoi sie a.
{12:19} Heroda chun a zong a, a hmu si naw a; vêngtu sipaihai chu thil umzie an don chieng hnungin an rênga sukhlum dingin thu a pêk a. Heroda chu Judai rama inthokin Kaisari-ah a fe thlàk a, chu taka chun a châm ta zing a.
{12:20} Heroda chu Tura le Sidon mihai chungah a lungsen hle a, chuleiin anni chu inthuruolin ama be dingin an hung a. A khawnbawl upa, a ringzo êm êm Blasta chu thangpuitu dinga ruola an siem hnung chun, an ramin Heroda rama inthoka pûr an inchawk hlak leiin inrem dingin an ngên a.
{12:21} Inbiekna ni ding chun Heroda chu lal thuom inbelin lalthungphaah a thung a, an kuomah thu a hril a.
{12:22} Mipui chun, "Pathien rawl a nih, mihriem rawl a ni nawh" tiin an khêk a.
{12:23} Heroda chun Pathien kuomah chawimawina a pêk naw leiin Lalpa vàntirkoin chop le chilin a hem thlûk a, rûlrukûtin an fâk hlumtir a.
{12:24} Pathien thu ruok chu a'n dar a, ringtu an hung pung pei a.
{12:25} Barnaba le Saulan an rongbawl sin an zo chun Johan (Marka) chu thuoiin Jerusalemav inthokin an kìr nawk tah a.
{13:1} Antiokei kohran lai chun zawlnei le zirtirtu an um a, chuonghai chu Barnaba hai, Simeon, Nigerw an ti bok hai, Kurini khaw mi Lukia hai, lal Herodan unaua a nei Manainax hai le Saula hai dam an nih.
{13:2} Bu ngheia Lalpa an chawibiek laiin Thlarau Thienghlimin, "Barnaba le Saula hi anni ka ko san rongbawl sin thaw dingin mi siehrangpêk ro" a ta.
{13:3} Chuongchun, bu an nghei a, an chungah kut inghatin an tongtai a, an tir suok tah a.
{13:4} Thlarau Thienghlim tir suokin Selukia khuoah an fe thla a, chu taka inthok chun longin Kupra thlierkàrah an fe a.
{13:5} Salami khuo an tlung chun Judahai sunagog-ah Pathien thu an hril a, Johan khom anni thangpuitu dingin an thuoi bok a.
{13:6} Chu thlierkâr chu an fang suok vong hnungin Pafos-ah an tlung a, chu taka chun Juda mi dawithiem le zawlnei tehlêm, a hming Bar-Isu an ti chu an hmu a.
{13:7} Chu pa chu a ram optuy Sergia Paula meitehèma thang a nih. Ram optu chu mi var tak a na, Pathien thu ngaithlak a nuom leiin Barnaba le Saula hai chu a ina lêng dingin a fiel a.
{13:8} Dawithiem Elima (chu chu a hming umzie tak chu a nih) chun Ram optu chu ringna thu inawitir naw tumin, Barnaba le Saula chu a lo kal a.
{13:9} Saula, Paula an ti bok chu Thlarau Thienghlimin a sip a, Elima chu a hmaiah inchang takin a en a,
{13:10} "Nang hlêmna tinrêng le dawhaa sip, diebol naupa, thil indik taphot hmêlma pa, Lalpa lampui indika inthoka mi thuoi suol i ma naw ding maw?
{13:11} Hre rawh, tu hin Lalpa kut i tuor ding a ni hih, i mit indel a ta, khaw var hrim hmu ta ngai naw ti nih" a ta. Chu phing leh sûm le thimin a hung baw a, a keitu ding zongin an mai vêl ta ruoi a.
{13:12} Ram optuin chu chu a hmu chun a ring tah a, Lalpa thu an inchûktir chun a lungril a tawk hle a.
{13:13} Paula le a ruolhai chu Pafos-a inthokin longin an suok a, Pamfulia ram Perga khuo an tlung a, Johanin anni chu a màksan a, Jerusalem tieng a kîr nawk a.
{13:14} Pergaa inthokin Pisidi rama Antiokei khuoah an fe pei a. Sabat ni chun sunagog inkhawmah an fe a, an inthung a.
{13:15} Dàn bu le Zawlnei Lekhabu an tiem zoin sunagog hotuhai chun mi an tir a, "Unauhai, infuina ding thu iemani dâm hril ding in nei chun hril ro" an va ti a.
{13:16} Chuongchun, Paula chu a ngîr a, kutin a zâp a, a hril tah a. "Nangni Israel mihai le Pathien betu Jentêlhai, lo ngaithla ro.
{13:17} Israelhai Pathien khan ei thlatuhai kha a thlang a, an mikhuolna Aigupta ramah an um sùng khan hnam ropui takin a'n ngìr a, chu taka inthok chun thilthawtheina ropui tak hmangin a thuoi suok a.
{13:18} Kum sawmli sûng lai thlalèrah dawthei taka enkolin a thuoi a.
{13:19} Kanan ramah hnam sari a suktlawm hnungin an ram chu a'n hluotir a.
{13:20} Chu chun kum zali le sawmnga lai a aw a. Chu zoah rorêltuhai a pêk hlak a, zawlnei Samuel chen khan.
{13:21} Chu hnunga chun lal an hni a, Pathienin Benjamin chia mi, Kisa naupa Saula chu kum sawmli sûnga dingin a pêk nawk a.
{13:22} A lalna a suktawp hnungah Pathienin Davida a'n laltir a, 'Ka lungril ang put mi Davida, Jesai naupa ka hmu suok tah, ama chun ka ditzawng taphot chu thawng a tih' a ta.
{13:23} Chu thlaa inthok chun, Pathienin thu a tiem angin, Israelhai kuomah Sandamtu Isu a hung pêk a.
{13:24} Isun rong a bawl tan hmain Johanin simna baptisma chang ding a ni thu Israel mihai po po kuomah a hung hril hmasa a.
{13:25} Johan chun a rongbawlna a hlen ding lai khan, 'Nangnin tu am ni dingin in mi ruot? Ama chu ka ni nawh. Ngai ta u, ka hnungah a hung mèk a nih, a pheikhok hrui sût tlàk khom ka ni nawh' a ta.
{13:26} "Ka unau, Abraham thlahai le nangni Pathien ti mi Jentêlhai, chu sandamna thu chu ei rênga kuomah a hung tlung tah a nih.
{13:27} Jerusalema umhai le an rorêltuhaiin ama chu an hriet naw a, thiemnaw an inchangtirna chun Sabat ni taphota an tiem hlak zawlneihai thu hril chu an intlung kimtir tah a nih.
{13:28} Thìna khop meuh a chungah ieng khom an hmu naw sà khomin sukhlum dingin Pilat kuomah an ngèn a.
{13:29} A chungthu zieka lo umhai kha an hlen zo hnung in kraws-a inthokin an làk thlàk a, thlânah an vûi a.
{13:30} Nisienlakhom, Pathienin ama chu mithi laia inthokin a keitho nawk tah a nih.
{13:31} Jerusalema ama ruola hang fe vehai kuomah ni sawt tak sùng a'n lâr hlak a; chuong mihai chu tuhin Israel mihai laia a thu hrepuituhai chu an nih.
{13:32} Chu Chanchin Tha, Pathienin ei thlatuhai kuoma a lo tiem chu hril ding cheuin kan hung a nih.
{13:33} Chu chu eini an thlahai kuomah Isu keithoa a um khan a hung hlen tah a nih. Sam nambar pahninaa, 'Nang hi ka Naupa i nih, Voisun hin i Pa ka ni tah'ztia ziek a ni ang khan.
{13:34} A ruong khom hmon loa keitho a ni ding thu hrilin,'Davida kuoma ka thutiem thienghlim,Inkhêl lo ding chu pêng ka ti che'atiin a lo hril kha.
{13:35} Chuleiin, hmun danga khom,'I Mi thienghlim chun hmon hmêl,A hmù ding phal naw ti nih'b a lo ti bok a nih.
{13:36} "Davida ruok chu a dam sûnga Pathien ditzawng a thaw zo hnungin a in innghil a, a thlatuhai bulah an phûm a, a hmon hmang vong tah.
{13:37} Pathienin a keitho ruok kha chu a hmon hmang ve nawh.
{13:38} Chuleiin unauhai, hre ro, ama Isu lei chun suol ngaidamna thu in kuomah ka hung hril a ni hi.
{13:39} Mosie Dàna thiem in chang thei nawna po poa khan Isu ringtu taphot thiem inchangtir an ni tah.
{13:40} Chuleiin, fimkhur ro, chuong naw chun zawlneihai lekhabua a hril kha in chungah hung tlung hlauh rawi a tih:
{13:41} 'Deusawtuhai enin la,Maktiin bohmang ro;In hun lai ngei thil thawng ka ta,Chu chu mi'n hrilhai sien cheu khom,Ring chuong ngai naw ti niu'cti hi" a ta.
{13:42} Inkhawm tîn an suok lai chun Sabat nawk phaa chuong thuhai chu hril nawk dingin mihai chun an ngên a.
{13:43} Mipui an tîn vong hnung chun Juda tam tak le Juda saphun, Pathien ngaisak mi tam takin Paula le Barnaba chu an zui a, an titipui a, Pathien lunginsietnaa chêng zing dingin an infui a.
{13:44} Sabat nawk chun Lalpa thu chu ngaithla nawk dingin a khaw nawt deuthawin an hung inkhawm a.
{13:45} Nisienlakhom, Judahaiin mipui an hmu chun an thîk ta êm êm a. Paula thu hril taphot chu an selkal a, an hrilsiet bor bor a.
{13:46} Paula le Barnaba chun huoisen takin an don a, "Pathien thu hi nangni kuoma hril hmasak ding a ni hrim a; nisienlakhom in hnawl a, chatuon hringna nei tlâk loa in inngai a ni ruok chun, hre ro aw, Jentêlhai tieng ngha tâng kan tih.
{13:47} Chuonga thaw dingin Lalpan thu a mi pêk a nih:'Jentelhai var ni dingin ka ruot che, Kawlkawdong chen sandamna thu, A tlung theina dingin'dtia ziek ang khan" a ta.
{13:48} Jentêlhaiin chu thu an hriet chun an lawm a, Lalpa thu chu an chawimawi a; chatuon hringna nei dinga ruot taphot chun an ring tah a.
{13:49} Lalpa thu chu chu ram puma chun a'n dar pei a.
{13:50} Nisienlakhom, Judahai chun mi lien nuhmei ruol, Pathien ti mi leh a khuoa mi challang deuhai chu an infuipor a, Paula le Barnaba chu soisa dingin mi an cho phawk a, a biela inthok chun an hnot suok tah a.
{13:51} An thilthaw chu demin tirkohai chun an kea pilvut kai chu an thin thlak a, Ikoniam khuoah an fe tah a.
{13:52} Zirtirhai chu Thlarau Thienghlimin an sip a, an hlim èm êm a.
{14:1} Ikoniam khuoa khom Paula le Barnaba chun an thaw dân pangngaiin Judahai sunagog-ah an inkhawm a. Chu taka chun an thuhrilin a hnè tawl êm leiin Juda le Jentêl mi tam takin an ring a.
{14:2} Nisienlakhom, ring nuom ve lo Judahai chun Jentêlhai chu an infuipor a, unauhai chu an intheidàtir a.
{14:3} Sienkhom Paula le Barnaba chu sawt fe an châm a, Lalpa thu chu huoi takin an hril a. A lunginsietna thu an hril hlak chu namnghetin Lalpan anni hmangin inchikna le thilmak tam tak a thaw a.
{14:4} A khaw mihai chu an hung inthe a, a thenin Judahai an tan a, a thenin tirkohai an tan a.
{14:5} Jentêlhai le Judahai le an hotuhai chun anni chu soisak hrep a, lunga dêng an tum ti tirkohan an lo hrietin,
{14:6} Lukaoni rama Lustra khuoa hai, Derbe khuoa hai le a sè vèl rama hai an tlànsan ta lem a.
{14:7} Chuong hmuna hai khom chun Chanchin Tha an hril pei a.
{14:8} Lustra khuoa chun mi pakhat a pienga inthoka ke zeng, la lawn ngai dêr lo a um a.
{14:9} Ama chun Paula thuhril a ngaithlàk ve a. Paulan ama chu a en zing a, damna dingin ringna a nei ti a hriet a,
{14:10} inring takin, "I kein ngir suok rawh" a ta. Ama chu a'n chawm tho a, kein a fe thei el tah a.
{14:11} Mipuiin Paula thilthaw an hmu chun, Lukaoni tongin inring takin "Pathienhai chu keini lai mihriem angin an hung tum tah a ni hi" an ta.
{14:12} Barnaba chu Zeuse an ta, Paula chu thu hriltu tak a ni leiin Hermesf an ti thung a.
{14:13} An Pathien Zeus tempul chu kotsuoah a um a, chu taka thiempuhai chun mipuihai leh tirkohai hmaa inthawina inhlàn tumin bawngchal le par thi an hung làk a.
{14:14} Tirko Barnaba le Paulan chu thu an hriet chun an puonhai an kei thlèr a, mipui lai chun an inchawm lût a, inring taka khêkin,
{14:15} "Puhai, hieng thil hi ieng dinga in thaw am a na? Keini khom nangni ang boka mihriem ve el kan ni hi. Hieng thil hmang lo hi nghatsan a, vàn hai, hnuoi hai le tuifinriet le a sûnga um po po hai siemtu Pathien Hring tieng in nghat theina dingin Chanchin Tha kan hung hril chêu a ni hih.
{14:16} Tuta hma khan hnam tin anni dàn ang peia um a phal a.
{14:17} Chuong sa khom chun sui suok thei lo dingin ama a'n thup ngai nawh; a thil tha thawin ama a'n hriettir a, vàna inthokin ruotui a pêk chèu a, a hun takah in thlaihai a'n ràtir a, fâk ding tam tak a pêk cheu a, in lungril a sukhlim êm êm hlak a nih" an ta.
{14:18} Chuong thu chu hrilin mipuihai chu an kuoma inthawina inhlàn lo dingin an khap thei ta hrâm a.g
{14:19} Nisienlakhom, Antiokei le Ikoniama inthokin Juda thenkhat an hung a, mipui chu an hung inhmin a, Paula chu lungin an dèng a, a thi tah sawnin khuoa inthokin an hnûk suok a.
{14:20} Sienkhom, zirtirhaiin an ngîr huol laiin ama chu a hung tho a, khuoa chun a lût nawk a. A zinga chun Barnaba leh Derbe-ah an fe a.
{14:21} Derbe-a chun Chanchin Tha an hril a, zirtirah mi tam tak an siem hnungin Lustra-ah an kìr a, chu taka inthokin Ikoniama hai, Antiokeia hai an fe pei a.
{14:22} "Rinum tam tak tuorin Pathien ram ei lût ding a ni hrim a nih" tiin zirtirhai lungril chu an suknghet a, ringna chu chel tlat dingin an infùi a.
{14:23} Kohran tinah upa dinghai an thlangpui a, bu ngheiin an tongtai a, an ring Lalpa kuomah an inkoltir pei a.
{14:24} Pisidi ram chu an fang suok a, Pamfulia ram an hung tlung nawk a.
{14:25} Perga-ah thu an hril a, Atali khuoah an zu fe a,
{14:26} chu taka inthok chun longin an suok a, Antiokei an tlung nawk tah a. Antiokeia inthok hin a nih an rongbawlna sin tak thaw dinga unauhaiin Pathien lunginsietnaah inkoltir a, an inzin suok tan chu ni.
{14:27} An tlung chun kohran mihai an ko khawm a, Pathienin anni hmanga thil a thaw po po le Jentêlhai ta ding khoma Isu ringna lampui an hong thuhai chu an hril a.
{14:28} Ringtuhai kuoma chun sawt fe an chàm a.
{15:1} Judai rama inthokin mi thenkhat an hung thla a, "Mosie Dàn anga ser in tan kher naw chun sandam ni thei naw ti niu" tiin unauhai chu an hung inchûktir a.
{15:2} Paula le Barnaba hai leh chun nasa taka an inkal tlat leiin Paula le Barnaba le anni laia mi thenkhat chu Jerusalemah hang fe a, chu chungchàng thua tirkohai le upahai hang inhmupui dingin an ruot a.
{15:3} Chuongchun, kohranhai chun an inthla a, lampuiah Foiniki ram le Samari ram an fang suok a, unau umhai kuoma chun Jentêlhai khomin Pathien thu an lo awi ve tah ti thu chu an hril pei a, chu chun a suklawm tawl hle a.
{15:4} Jerusalem an hang tlung chun kohran mi hai, tirko hai le upa hai chun an lo lawm a; Pathienin anni hmanga thil a thaw po po chu an kuomah an hril a.
{15:5} Farisai pawla mi, ringtu thenkhat ruok chu an ngìr a, "Jentêlhaiin ser an tan ding a na, Mosie Dàn khom zawm dinga phût tlat ding a nih" an ta.
{15:6} Chu thu chu ngaituo dingin tirkohai le upahai an inkhawm a.
{15:7} Sawt tak an hril tlàng hnungin Peter a ngîr a, an kuomah, "Unauhai, Jentêlhaiin keima bâua inthoka Chanchin Tha an hrieta an ring theina dingin Pathienin nangni laia inthoka kha hmaa a mi thlang suok thu kha in hriet a.
{15:8} Lungril hretu Pathien chun eini a mi pêk ang bokin an kuoma khom Thlarau Thienghlim pein, Jentêlhai chu a dit a nih ti a suklang kha.
{15:9} Eini le anni a thlier bìk naw a, ringna leiin an lungril a sukthienghlim a.
{15:10} Chuleiin, ei thlatuhai le eini ngei khoma ei phur zo ta lo ringkol kha tu hin ringtuhai liengkoah inbât luitir tumin ieng dinga Pathien fie in tum am a na?
{15:11} Anni ang bokin eini khom Lalpa Isu lunginsietna leia sandam ni dingin ei inring si a" a ta.
{15:12} Chuongchun, mipui chu an to a, Barnaba le Paulan anni hmanga Jentêlhai laia inchikna le thilmak Pathienin a thaw dàn chanchin an hril chu an ngaithlâk thup a.
{15:13} An hril zo chun Jakobin a hril ve a, "Unauhai, ka thu hi ngaithla ro.
{15:14} Simeonh khan Pathienin Jentêlhai ngaisakin ama hming phurtu dingin anni laia mi a lâk suok tan thu a hril a.
{15:15} Chu thu le hi zawlnei thu ziek hi an inmil char a nih:
{15:16} Chu hnungah kîr nawk ka ta,Davida in chim ta chu tungding ka ta;A tlu sophai chu bawl thâng ka ta,Indin thar nawk vong ka tih;
{15:17} Hlaa la umhai khomin Lalpa zong an ta,Jentêlhaiin ka hming phur an tih;
{15:18} Tiena inthoka hieng thu inhriettirtu Lalpa chun a tih.
{15:19} "Chuleiin, hieng hin thaw inla ka ti a nih: Jentêlhai laia Pathien thu awihai chu sukbuoi naw inla;
{15:20} mi lem biekna thil tirdakum fâk lakah inthier fihlim ding dàm, inngai bansan ding dàm, sa rêkhlum sa le sa thisen fa lo ding dàmin lekha thon lem ei tiu.
{15:21} Mosie Dàn chu tiena tlânga inthok khan khaw tinah an puong a, sunagoga hai le Sabat ni taphotin an tiem hlak" a ta.
{15:22} Chuongchun, tirkohai le upahai chun kohran mi po po leh anni laia mi thlang suok a, Paula le Barnaba ruola Antiokeia tir dingin thu an sukthluk a, unauhai laia an thuoitu Juda, Barsaba an ti le Sila chu an thlang a.
{15:23} Anni kuta chun hi lekha hi an thon a: "Tirkohai le upahai le unauhai hin:Antiokei mihai, Suria rama mihai le Kiliki rama Jentel unau umhai chibai kan bûk cheu.
{15:24} Keini laia mi thenkhat in kuomah hungin, kan thu hmu si loin an sukbuoi hrep cheu ti le in lunginzîng rak tì kan lo hriet a.
{15:25} Nangni kuoma hung ding kan aiaw lunginruol takin kan thlang a,
{15:26} anni chu kan dittak le ei Lalpa Isu Krista hming leia thi huom Barnaba le Paula ruol hin hung tir thain kan hriet a.
{15:27} Chuleiin, Juda le Sila hi kan hung tir a nih; anni khomin hi thu bok hi bàu ngêiin hril an ti cheu.
{15:28} Hieng a hnuoia thil poimaw zuol ti nawhai chu in chungah phurrik ieng khom innghat naw inla ti Thlarau Thienghlim le keini ngèiin tha dingin kan hriet:
{15:29} Milem biekna sa dàm, sa thisen dâm le sa rêk hlum sa dàm fa naw unla; inngai bansan ro; hieng thil laka hin in fihlim thei chun in ta dingin thang a tih.i Dam takin" tiin
{15:30} Chuongchun, anni chu an fe thlàk a, Antiokei an tlung chun mipui an ko khawma, lekha chu an pêk a.
{15:31} Anni chun an hang tiem a, an infuina thu lei chun an lawm tlâng hle a.
{15:32} Juda le Sila chu zawlnei an ni bok a, unauhai chu infuina thu tam tak hrilin an suknghet a.
{15:33} Chu taka iemani chen an châm hnungin, anni tirtuhai kuomah thlamuong taka kîr nawk dingin unauhai chun an inthla a.
{15:34} Sila ruok chu chu taka chun a châm ta zing a.j
{15:35} Paula le Barnaba khom Antiokeia chun an um zing a, mi dang tam tak leh Lalpa thu hrilin mi an inchùktir hlak a.
{15:36} Ni iemani zât hnunga chun Paulan Barnaba kuomah, "Kîr nawk inla, Lalpa thu ei hrilna khaw tina unau umhai kha kan inla, iem an chang pei va en ei tiu" a ta.
{15:37} Barnaba chun Johan, Marka an tî bok chu thuoi nawk a nuom a.
{15:38} Paula ruok chun, Pamfuli-a inthoka anni kìrsan a, an rongbawlnaah a thang ve pei ta naw lei khan ama chu thuoi nawk chì niin a ngai naw a.
{15:39} Nasa taka an insêl hnung chun an inthe a, Barnaba chun Marka a thuoi a, Kupra thlierkar tieng longin an suok a.
{15:40} Paula ruok chun Sila a thlang a, unauhaiin Pathien lunginsietnaa an inkoltir hnung chun an suok ve tah a.
{15:41} Paula chun Suria ram le Kiliki ram hai chu a fang suok a, kohranhai chu a suknghet pei a.
{16:1} Derbe khuo an sir hnungin Lustra an tlung a, chu taka chun zirtir pakhat Timothe a um a, a nu chu ringtu Juda a na, a pa ruok chu Grik mi a nih.
{16:2} Lustra le Ikoniama unauhai chun Timothe chu an inpâk hle a.
{16:3} Paula chun inzinpui dingin a dit leiin a ser a tanpèk a. Chu chu chuong laia um Judahai leia a thaw a nih, Timothe pa chu Grik mi a nih ti an hriet vong si a.
{16:4} Khaw tin an sir malamin Jerusalema tirkohai le upahai thu rêl kha zawm dingin an hril pei a.
{16:5} Chuongchun, kohranhai chu ringnaa suknghetin ni tinin an hung pung ta pei a.
{16:6} Asia rama thu hril lo dinga Thlarau Thienghlimin a ti leiin Paula le a'n zinpuihai chun Frugia le Galati ram po po chu an fang suok a.
{16:7} Maisia ramri an va tlung a, Bithunia ramah lùt an tum a, chu khom chu Isu Thlarauin a phal naw a.
{16:8} Chuongchun, Maisia ram chu an fe thleng a, Troas khuo an tlung thla a.
{16:9} Paulan zànah inlàrna a hmu a, Makedonia rama mi pakhat ngîrin, "Makedonia ramah hung kai la, mi hung san rawh" tiin a lo ngèn a.
{16:10} Inlàrna a hmu zo chun an kuomah Chanchin Tha hril dingin Pathienin a mi ko niin kank hriet a, Makedonia rama fe kan tum tah nghàl a.
{16:11} Troas khuoa inthokin longin kan suok a, tluong takin Samotraki khuo kan tlung a, a zîngah Neapoli khuo kan tlung nawk a.
{16:12} Chu taka inthok chun Filipi khuoah kan fe a, chu khuo chu Makedonia biela khaw poimaw tak,l Rom sorkar khuo a nih. Chu taka chun ni iemani zàt kan chàm a.
{16:13} Sabat ni chun kul kotkhâr puo tieng va kamah tongtaina hmun remchang zongin kan fe a, chu taka chun inthungin nuhmei hung inkhawmhai kuoma chun thu kan hril a.
{16:14} Thuatir khaw mi, nu pakhat Ludi, Pathien ti mi, puon senduk zortu chun kan thu hril a hung ngàithlàk ve a. Paula thu hrilhai zawm dingin Lalpan a lungril a hongpêk a.
{16:15} A sûnghai leh baptisma an chang a, "Lalpa ring takzeta in mi ruot chun ka inah hung tlung ro" tiin a mi ngèn a, a mi thlo tàng tah a.
{16:16} Ni khat chu tongtaina hmun pana kan fe laiin bawi nunghàk pakhat, ramhuoi zawl, aisân thiem hin a mi'n tuokpui a. A aisân thiemna chu a puhai chun an hlawkpui hle a.
{16:17} Chu nu chun Paula le keini chu a mi zui a, "Hieng mihai hi Pathien Chunghnungtak siehlawhai an na, sandamna lampui an hril chêu a ni hi" tiin a khêk a khêk a.
{16:18} Chuong ang chun ni tam tak a thaw a, Paula chun a ngai thei ta naw a, a ngha kîr a, ramhuoi kawla chun, "Isu Krista hmingin thu ka pêk che; a sûnga inthok khan hung suok rawh" a ta. Chu char chun ramhuoi chun a suoksan ta nghàl a.
{16:19} Suok neituhai chun an sum hnàr a chât dèr tah tih an hrietin Paula le Sila chu an man a, bazar hmun, mi pungkhawmnaa chun an hnùk lùt a,
{16:20} rorêltuhai hmaah an thuoi a, "Hieng mihai hi Juda mi an na, ei khuo an sukbuoi a nih.
{16:21} Eini Rom mihai zawm le thaw ve thieng lo dàn dang an inchûktir a nih" an ta.
{16:22} Chuongchun, mipuihai khom chu tirkohai bei ding chun an hung inthok ve a. Rorêltuhai chun an zakuo hlippêk a, hmola vaw dingin thu an pèk a.
{16:23} An vuok hrep hnung chun lung inah an khum a, vêngtuhai kuomah anni chu him taka vêng dingin thu an pêk a.
{16:24} Chuong ang khopa thu an pèk khauh lei chun anni chu rip sûngrilah an khum a, an keah thîr kol an inbuntir a.
{16:25} Zàn rila chun Paula le Sila chu Pathien kuomah an tongtai a, hla an sak a, tâng danghaiin an ngaithlàk a.
{16:26} Thawk le khatah lir nasa tak, lung in thut lungphum chen inhnîng dur dur khopa nasain a hung inhnìng a, lung in kotkhâr po po chu a'n hong a, tânghai kol bun khom a'n sût vong a.
{16:27} Lung in vèngtu a hung har chun tânghai chu an tlàn suok vong tah sawnin, a kawlhnâm a phawi a, insun hlum a tum a.
{16:28} Paula chun inring takin, "Ieng khom inlaw naw rawh, kan rêngin hi taka hin kan la um vong annawm!" a ta.
{16:29} Chu phing leh khawnvar a lam a, a'n chawm lût a, tia inthin pumin Paula le Sila ke bula chun a bokkhup a.
{16:30} Anni chu tuolah a thuoi suok a, "Puhai, sandam ka ni theina dingin ieng am thawng ka ta?" a ta.
{16:31} Anni chun, "Lalpa Isu ring la, chuongchun sandam nîng i tih, nang le i sûnghai leh" an ta.
{16:32} Ama le a ina um po pohai kuoma chun Lalpa thu an hril a.
{16:33} Chu zân chun, chu dârkâr lá là chun anni chu a thuoi a, an vuokna hliemhai chu a sawppèk a, an sûngin baptisma an chang nghal a.
{16:34} Chun, a inah a thuoi a, fàk ding a pêk a, Pathien an ring tah leiin an sûngkuo chun an hlim tah èm êm a.
{16:35} A tûk zîngkâr chun rorêltuhaiin, "Kha mihai kha insuo rawh" tia lung in vèngtu hril dingin pulis an tir a.
{16:36} Lung in vèngtu chun an thu chu Paula a hril a, "Rorêltuhai chun insuo ding chèuin mi an hung tir a, tu hin suok unla, thlamuong takin fe ta ro" a ta.
{16:37} Nisienlakhom Paula chun pulishai kuomah, "Rom mi kan ni si a, thiem naw chang khom kan ni naw a, vàntlâng hmaah an mi vuok a, lung inah an mi khum a. Tu hin dei zota mi'n suo el an tum rok a ni? Ni top naw nih; anni ngei hungin mi hung thuoi suok raw hai se" a ta.
{16:38} Pulishaiin chuong thu chu rorêltuhai an va hril a, Rom mi an nih ti an hriet chun an ti ta hle a.
{16:39} Suklawm tumin an hung a, thuphâ an chawi a, an thuoi suok a, an khuoa inthoka suok dingin an ngèn a.
{16:40} Chuongchun, lung ina inthok chun an suok a, Ludi inah an fe a, unauhai an hmu chun an thlamuong a, chu zoah an suok tah a.
{17:1} Amfipoli le Apolonia an sir hnungin Thesalonika khuo an tlung a, chu taka chun Judahai sunagog a um a.
{17:2} Paula chu a thaw dàn pangngaiin Sunagoga chun a'n khawm ve a, Sabat voi thum zet Pathien Lekha thua inthoka suipuiin,
{17:3} Krista chu thìna tuor ding a ni thû le mithi laia inthoka tho nawk ding hrim a ni thû chu a hrilpui a, "Hi Isu, a chanchin kan hril cheu hi Krista chu a nih" a ta.
{17:4} Chuongchun, anni laia thenkhat chun an ring a, Paula le Sila chu an zui a, chuonghai lai chun Pathien ngaisak Grik mi tam tak le khawtlânga nu challang thahnem tawk tak an thang ve a.
{17:5} Nisienlakhom, Judahaiin an thîk a, khawlaia mi suol invâk khaw hrawl mei mei hai chu an inpun khawm a, a khaw phêkin an chawk buoi a. Paula le Sila chu mipui hmaa thuoi suok tumin an zong a, Jason in an va thawng a.
{17:6} Anni chu an hmu zo naw phing leh Jason le a unau thenkhathai chu khawtlâng hotuhai hmaah an hung hnùk lùt a, "Khawvel chok buoituhai kha hi taka khom hin an hung a,
{17:7} Jason hin a lo intlungtir vei a. Hienghai hin an rêngin, 'Lal dang a um, Isu an ti chu' tiin Kaisar thu kalin thil an thaw hlak a nih" tiin an khèk a.
{17:8} Chuong thu chu an hrietin mipui le khaw hotuhai chu an chì-âi hle a.
{17:9} Jason le ama ruola an hung thuoi mi danghai chu an aia hrên ding dakham an insietir hnungin an insuo tawl tah a.
{17:10} Unauhai chun Paula le Sila chu a zân a zànin Beroi khuoah an infetir a. An tlung chun Judahai sunagog-ah an inkhawm a.
{17:11} Anni chu Thesalonika mihai nèk chun an lo inhong lem a, Paula thu hrilhai chu phûr takin an dong a, a'n dik le indik naw chiengna dingin Pathien Lekha thu ni tin an tiem hlak a.
{17:12} Juda mi tam takin an ring tah a, Grik mi challang tam tak khomin, a nuhmei a pasalin, an ring bok a.
{17:13} Nisienlakhom, Thesalonikaa Judahaiin Beroi khuoa khom Paulan Pathien thu a hril ti an hriet chun an hung a, mipui an infuipor a, an sukbuoi nawk tah a.
{17:14} Chuongchun, Paula chu longa infètir dingin tuipui kam tieng unauhai chun an fèpui ta nghàl a. Sila le Timothe ruok chu Beroia chun an la châm pei a.
{17:15} Paula thuoituhai chun Athens khuo chen an va'n thla a, Beroi tieng an kìr nawk chun Sila le Timothe hai chu a'n rang thei ang taka hung dinga hril dingin Paula chun thu a'n cha a.
{17:16} Paulan Athens-a a lo nghàk lai chun chu khuo chu pathien lima sip a nih ti a hmuin a'n voi tawl hle a.
{17:17} Chuongchun, sunagog-ah Judahai le Grik mi, Pathien ngaisak mihai chu Pathien thu a suipui hlak a, vântlâng pung khawmnaa hunghai khom a hmu taphot chu ni tin thu a hrilpui bok hlak a.
{17:18} Chun, Epikurianm pawla mi thenkhat le Stoikn pawla mi var thenkhathai leh khom an insêl a. Thenkhatin, "Hi nasêtumpa hin iem a hril lie?" an ta. Isu thu le thonawkna thu a hril leiin a then chun, "Hnam dang pathien thu hriltu a ni awm ie" an ta.
{17:19} Chuongchun, an thuoi a, Areopagi-aho an fepui a, "Hi zirtirna thar i hril hi iem a na, ngaithla thei kan ti?
{17:20} Kan hrieta ngei thu dangdai tak i hung hril a, chuong thil umzie chu hriet kan nuom" an ta.
{17:21} Athens mihai le ram dang mi, a khuoa chênghai chun thil dang thlu lêk loa thil thar hril le ngaithlâk an chìng hlak hrim a nih.
{17:22} Paula chu Areopagia hunghai hmaa chun a ngîr a, a hril a, "Nangni Athens khaw mihai, iengkimah sakhaw mi tak in nih ti ka hriet.
{17:23} Ka lêng malama chibai inbûk ka en laiin maichàm pakhat chungah, "Hriet lo Pathien ta ding" ti inziek ka hmu a. Hre loa chibai inbùk hlak thu chu keiin ka hung hril chêu a ni hi.
{17:24} Pathien, khawvel le a sûnga umhai po po siemtu chu, hnuoi le vàn lal a ni leiin, kuta siem tempula hai a chêng ve naw a.
{17:25} Thil tlasam hlak, mihriemhai kuta rong bawlpêk ngai khom a ni bok nawh; ama ngei chu iengkim kuoma hringna hai, inthuokna hai le thil po po petu a ni lem si a.
{17:26} Hnuoi chung hmun tina chêng dingin thlatu pakhatap inthokin hnam tin a'n din a, an ta dingin hun bihai a thliekpèk a, an umna ding ramrihai a khangpèk a.
{17:27} Pathien an zonga an dap an dap a, an dap fûk hlauh theina dingin a thaw a nih; ama chun a mi hlat naw seng si a.
{17:28} Ama leiin ei hring a, ei chàng a, ei um a ni si a. Nangni laia hlaphuoktu thenkhat khomin 'Eini khom a thlàhai ei nih' tia a hril ang kha a nih.
{17:29} Chuongchun, Pathien thlahai ei ni si chun, Pathien chu rangkachak amanih, tangkaruo amanih, lung amanih, mihriem themthiemna le remhrietnaa ser suok ang hi ni dingin ei ngai ding a ni nawh.
{17:30} Khang anga mihriem ei mawl lai khan Pathien chun a mi en khùm hlak a, tu ruok hin chu hmun tina chêng mi po po hi sim ta dingin thû a mi pèk a nih.
{17:31} Ama mi ruot ngèiin khawvel pumpui indik taka ro a rèlpèk hun ding ni chu a ruot fel tah a; a ruot ngèi ti mi tin kuoma sukchiengna dingin ama chu mithi laia inthokin a keitho tah a nih" a ta.
{17:32} Mithi laia inthoka tho nawkna thu an hriet chun a thenin an nuisan a, a then ruok chun, "Hi thu hi ngaithlâk nawk kan nuom" an ta.
{17:33} Chuongchun, Paula chu anni laia inthokin a suok a.
{17:34} Thenkhatin Paula chu an zui pei a, an ring tah a. Chuonghai lai chun Areopagi-a rorêltuhai laia mi Dionisia hai, nuhmei pakhat Damari hai le mi dang tam tak an thang ve a.
{18:1} Iemani chen hnungah Paulan Athens khuo a suoksan a, Korinth khuoah a fe a.
{18:2} Chu taka chun Juda mi pakhat Akuila a hmu a, ama chu Ponto rama pieng a nih. Rom lal Klaudia-in Juda mi po po Rom khuo suoksan dinga thu a pêk leia a nuhmei Prisilla leh Italy rama inthoka hung tlung hlim an nih.
{18:3} Paula chun anni chu a va sir a, ama ang boka puon in siemtu an ni ve leiin a tlung chil a, sin a thawpui hlak a.
{18:4} Sabat ni po leh Sunagog-ah thu a hril a, Judahai le Grikhai chu inringtir tumin thang a lâk a.
{18:5} Makedoniaa inthoka Sila le Timothe an hung tlung thlâk chinah Paula chu thuhril rongbawlna tieng a'n pumpèk a, Isu kha Krista chu a nizie Judahai a'n hriettir hlak a.
{18:6} Nisienlakhom, Judahaiin ama chu nasa taka kala an biek sisaw leiin Paulan a puon a thin a, "In thisen maw chu in lu chungah tla raw se. Chu mawphurna laka inthok chun kei chu ka'n thieng. Tuta inthok chu Jentêlhai tieng ngha tâng ka tih" a ta.
{18:7} Chu taka inthok chun a fe suok a, sunagog bul ela um Tita Justa, Pathien ngaisak mi ina chun a lût a.
{18:8} Sunagog hotu Krispa le a sûnghai po poin Lalpa an ring a, a thu hril ngaithlatu Korinth khuoa mi tam tak khomin an ring bok a, baptisma an chang tah a.
{18:9} Zàn khat chu Paulan inlàrna a hmu a, Lalpa chun a kuomah, " Ti naw rawh, ma loin thu hril pei rawh.
{18:10} Kei i kuomah ka um leiin, sukna ding chein i chungah tu khomin kut thlâk naw ni hai, hi khuoa hin mi tam tak ka nei si a" a ta.
{18:11} Paula chu anni lai chun Pathien thu hrilin kum khat le thla ruk a châm a.
{18:12} Gallio chu Akaia ram optu a ni laiin Judahai inthuruolin Paula chu an bei hron a, rorêltu hmaah an thuoi a.
{18:13} "Hi pa hin kan Dàn kal zawnga Pathien be dingin mi a thlêm hlak a nih" an ta.
{18:14} Paula chun hang don a tum a, sienkhom Gallio chun Judahai kuomah, "Aw Judahai, hi thil hi thil indik lo amanih le dàn bawsietna thil chu ni sien, in thu ka ngaithlàk ding a na.
{18:15} Nisienlakhom, thu le hming le nangni Dân chungchànga in buoina thu el a ni chun nangnin ngaituo ro, kei chuong thila chun inrol naw ning" a ta.
{18:16} Rorêlna ina inthok chun a'n suoktir a.
{18:17} Sienkhom mi dang po po chu sunagog hotu Sosthen chunga chun an tuong a, an man a, rorêlna ina chun an vuok a. Chu khom chu Gallio chun ienga khom a ûksak chuong nawh.
{18:18} Paula chu Korinth khuoah sawt tak a chàm hnungin unauhai màksanin Suria ram panin longin a suok a, Prisila le Akuila hai pahniin an zui a. Longa an chuong hma chun, a hmaa thu a lo tiem tah angin Paula chun Kenkriei-ah a lu a'n vawtir a.
{18:19} Efesi khuo an tlung a, chu taka chun Prisila le Akuila chu a màksan a. Ama ruok chu sunagog-ah a lût a, Judahai chu Pathien thu a suipui a.
{18:20} Anni chun la châm hri dingin an thlo a, sienkhom a remti naw a.
{18:21} "Pathienin rem a ti chun in kuomah ka la hung nawk ding annawm"q tiin tha takin a'n thla tawl a, Efesi-a inthok chun longin a suok nawk a.
{18:22} Kaisari a tlung a, chu zoah kohranhai chibai bûk dingin Jerusalemah a hang fe a, Antiokei tieng a kîr nawk a.
{18:23} Antiokeia iemani chen a chawl hnungin a suok nawk a, Galati ram le Frugia ram a fang suok a, ringtuhai chu a suknghet pei a.
{18:24} Chun, Juda mi pakhat, Apolo, Alexandria khuoa pieng chu Efesi khuoah a hung a. Ama chu lekha thiem, Pathien Lekha thu hre tak a na.
{18:25} Lalpa lampui thuah inchûktirna tha tak dong tah a ni leiin Isu chanchin chu thahnem ngai tak le chieng taka hrilin mi a'n chûktir hlak a; nisienlakhom, Johan baptisma chauh a la hriet a.
{18:26} Sunagoga khom thu huoi takin a hril a, Prisila le Akuilan a thu hril an hriet chun an inah an thuoi a, Pathien lampui chu ngun takin an hril fie a.
{18:27} Akaia ramah a fe tum ti an hriet chun unauhaiin an thangpui a, ama an lo lawm lût theina dingin zirtirhai kuomah lekha an ziekpèk a. A zuk tlung chun ringtuhai chu Pathien lunginsietna zarin nasa takin a thangpui a.
{18:28} Isu chu Krista a nizie Pathien Lekha thu hmangin mi a'n chûktir a, vàntlâng hmaah Judahai chu a sêl dong hlak.
{19:1} Korinth khuoa Apolo a um kârin Paula chun tlângram biel hraw tlangin Efesi khuo a hung tlung a.
{19:2} Chu taka chun zirtir thenkhat a hmu a, "Ringtu in ni hlim khan Thlarau Thienghlim in chang am?" tiin an don a. Anni chun, "Chang lo e, Thlarau Thienghlim a um ti khom kan hriet nawh" an ta.
{19:3} Paula chun, "Chuong a ni chun, ieng baptisma am in chang leh?" tiin a'n don a, anni chun "Johan baptisma kha" an ta.
{19:4} Paula chun, "Johan khan sim inentirna dingin baptisma a'n changtir hlak a, a hnunga hung ding Isu chu lo ring dingin Israel mihai a hril hlak a ni kha" a ta.
{19:5} Chu chu an hrietin Lalpa Isu hmingin baptisma an chang a.
{19:6} Chuonga Paulan an chunga kut an nghat lai chun Thlarau Thienghlim an chungah a hung tlung a, tong hriet loin an tong a, Pathien thu an hril a.
{19:7} An rêngin patling sawm le pahni lai an nih.
{19:8} Paula chu sunagog-ah a'n khawm hlak a, thla thum zet huoi takin thu a hril a; mi lungril tawk zawng takin Pathien ram thu chu a hrilpui hlak a.
{19:9} Sienkhom anni laia thenkhatin lulul taka an ring nuom tlat naw lei le Lampui thu chu vàntlâng hmaah an hrilsiet leiin, Paula chun a zirtirhai chu thuoiin a'n sonsan a, thuhrilna bûk Turanna an tia chun ni tin Pathien thu a hrilpui ta lem hlak a.
{19:10} Chuong ang chun kum hni lai a thaw a, chuleiin Asia biela um, Judahai le Grikhai po po chun Lalpa thu chu an hriet pha tah a nih.
{19:11} Pathienin Paula kut hmangin thilmak chungchuong tam tak a thaw hlak a.
{19:12} A rawmol hmang le a puon bât lai chen khom damnawhai kuomah an chawi a, an hung dam a, ramhuoi tirdakumhai khom an suok a.
{19:13} Juda mi thenkhat, thlarau tha naw hnot suok thiem, ram tina invâkhai chun, "Paula hril hlak Isu hminga suok dingin thu ka pêk che" tiin ramhuoi paihai chungah Lalpa Isu hming an lam hlak a.
{19:14} Juda thiempu lal pakhat Skeva khomin chuong anga thaw ve hlak nau pasal pasari a nei a.
{19:15} Ramhuoi tirdakum chun an kuomah, "Isu ka hriet, Paula khom ka hriet, nangni hi tu hrim am in na?" a ta.
{19:16} Ramhuoi tirdakum paitu chun anni chu a baw a, an rêngin a hne a, a sop hrep tawl a, chu ina inthok chun saruok le hliemin, thisen kai hnuongin an tlàn suok a.
{19:17} Efesi khuoa Judahai le Grik mihai po poin chu thu an lo hriet chun an rêngin an ti a, Lalpa Isu hmingin ngaisàng a hlaw phá hle a.
{19:18} Ringtu tam tak chu hungin an thil suol thawhai tlâng hrietah an inpuong a.
{19:19} Dawithiem tam takin an dawi lekhabuhai an hung chawi khawm a, vantlâng hmaah an raw a. Dawi bu ziel an raw hmang po hlutzie an sùt chun drakma sîngnga hûr vel a nih.
{19:20} Chuong ang khop chun Lalpa thu chu indarin, a hung hràt deu deu pei a nih.
{19:21} Chuong thil hnunga chun Paulan Makedonia ram le Akaia ram fang suok zeta Jerusalema fe dingin lungril a siem a. "Chu taka ka fe zo pha Rom khawpui ka sir bok ding a nih" a ta.
{19:22} Chuongchun, ama thangpuitu pahni, Timothe le Erasta hai chu Makedonia tieng a lo infetir hmasa a, ama chu Asia ramah iemani chen a la um hri a.
{19:23} Chuong lai chun Lampuis leiin buoina a suok nasa hle a.
{19:24} Tangkaruo ser mi, mi themthiem tam tak ruoia tangkaruoa pathien nu Artemi tempul lem siemtu Dimetri a um a, a hlawk èm êm a.
{19:25} Ama chun chuong tienga sumdawnghai po po chu a ko khawm a, an kuomah, "Puhai, hi sin hi ei sum hnâr tak a nih ti in hriet a.
{19:26} Efesi khuoa chauh ni loin Asia ram po po deuthawah, hi Paula hin kuta siem pathienhai chu Pathien an ni nawh tiin mi tam tak a hne a, a thuoi kawi zo tah ti nangni ngeiin in hmu a, in hriet a.
{19:27} Ei sumdawngna hi a sukpawi el chauh khom ni loin, pathien ropui tak Artemi tempul hi mihaiin hung ngainêp an ta, Asia ram pum le khawvelin an biek hlak hi, a ropui èm êm vei leh, tlawm a tih ti inlâu a um bok a nih" a ta.
{19:28} Chuong thu an hriet chun namên loin an lung a sen a, "Efesi mihai, Artemi hi a ropui" tiin an khèk a.
{19:29} Chuongchun, a khuoin an buoi ta vong a. Mipui chun Makedonia-a inthoka Paula hung zuitu Gaia le Aristarka hai chu an man a, inthuruolin ennuom siemna inah an kei lût a.
{19:30} Paula chun mipui hma son a nuom a, sienkhom zirtirhaiin an dang a.
{19:31} Asia ram hotu lienhai laia thenkhat chu Paula ruol tha an na, anni khom chun mi an hung tir a, ennuom siemna ina chun fe ve naw hrâm dingin an ngên bok a.
{19:32} Mipui hlak chu an pung khawmna san khom hre mumal loin an pawng buoi a, a then thu khatin an khêk a, a then thu dangin an khêk bok a.
{19:33} Judahai chun Aleksandar chu hma tieng an nor phei a, mipui thenkhatin a thiemna thu hril dinga an hei khêk khum leiin to dingin a kutin mipui chu a zâp a, a thiem thu hang hril a tum a.
{19:34} Nisienlakhom, ama chu Juda mi a nih ti an hriet phing leh, dârkâr hni ding lai "Efesi mihai, Artemi hi a ropui" ti ngotin an khêk nawk ta thuop thuop el a.
{19:35} Efesi khuoa Ziektut chun mipui chu a khap dei a, an kuomah. "Efesi mihai, Artemi ropui tak le a lim thienghlim, vàna inthoka hung tla tempul enkoltu chu Efesi khaw mihai hi in nih ti hi khawvelah tu am a hre naw an um?
{19:36} Chuleiin, hieng thil hi thu dik, sêl ruol lo a nih ti in hriet hnung chun to unla, thu hnung ding dawn loin ieng khom thaw naw ro.
{19:37} Hieng in mi hung thuoihai hi tempul rok hmang an ni naw a, ei pathien hming hrilsetu khom an ni bok nawh.
{19:38} Chun, Demetri le a ruolhaiin tu laka khom thu poi an nei a ni chun thubuoi hrilna ding a'n hong zing a, ram optuhai khom an um a, an thubuoi chu anni kuomah hung intlun raw hai se.
{19:39} Chu bâk hril ding an nei chun vantlâng inkhawm pangngaia hril fel ding a nih.
{19:40} Voisuna thil tlung hi hel tumna leia buoina siemah mi'n tum an tih ti khom inlâu um tak a nih, ei pung khawmna san hril ding mumal khom ei nei bok si naw a" a ta. Chuong thu a hril zo chun pung khawmhai chu a'n tîntir tah a nih.
{19:41} (A um nawh)
{20:1} Buoi a rè chun Paulan zirtirhai a ko khawm a, a'n fùi phùr a, chibai bûka a'n thla tawl hnungin Makedonia ram panin a suok a.
{20:2} Chu ram chu a fang suok a, zirtirhai chu thu tam tak hrila nasa taka a chokphùr zo chun Grik ram a tlung a.
{20:3} Chu taka thla thum a châm hnung chun, Suria ram pana longa a suok tawmin Judahaiin that tumin thu an phierrûk ti a hriet leiin Makedonia ram sir kuola kìr a tum ta lem a.
{20:4} Beroi khaw mi Pura naupa Sopater hai, Thesolonika khaw mi Aristarka le Sekunda hai, Derbe khaw mi Gaia hai, Timothe hai, Asia biela mi Tukik le Trofim haiin an zui a.
{20:5} Chuonghai chun hma an lo lawk a. Troas khuoah an mi lo nghàk a.
{20:6} Keini ruok chu chol thang lo bei kùt zo hnungin Filipi khuoa inthokin longin kan suok a, ni nga hnungah Troas kan tlung a, chu taka chun ni sari kan chàm a.
{20:7} Pathiennia zàn bu fa tlâng dinga kan inkhawmin, a zînga suok a tum leiin an kuomah zàn ril chenin Paulan thu a hril a.
{20:8} In sawng, kan inkhawmna pindana chun khawnvar tam tak a um a.
{20:9} Tlangval pakhat, Eutuka an ti hi tukver bulah a thung a, Paulan thu a hril sawt êm leiin a imu a suok a, a lo inlusu a, in sawng thumnaa inthok chun hnuoiah a tla thla a, thiin an làk a.
{20:10} Paula chu a tlân thla a, a baw a, a pom a, "Thlaphâng naw ro, a la dam ie" a ta.
{20:11} A kai tung nawk a, bei a khoi a, a fâk a, zîng khawvar zakin thu a hril a, a fe suok tah a.
{20:12} Tlangvàl chu damin in tieng an thuoi a, nasa takin an thla a muong a.
{20:13} Keini ruok chu Aso khuo tieng panin longin kan lo fe hmasa a, Paula chun kea hung a, Aso-a inthoka longa chuong chauh dingin rem a mi ruotpui a.
{20:14} Aso-a kan intuok nawk chun longah a hung chuong ve tah a, Mituleni khuo kan tlung a.
{20:15} Chu taka inthok chun longin kan suok nawk a, a zîngah Kio thlierkar zawn kan tlung a, a zîng nawk chun Samo thlierkâr kan fe pèl a, a zîngah Mileto khuo kan tlung a.
{20:16} Asia rama hun a hmang sawt nawna dingin Paula chun Efesi khuo chu sun pêl a tum a, a thei phot chun Jerusalemah Pentikos Kût hmang hman dinga tlung a tum leiin a'n hmaw a nih.
{20:17} Miletoa inthok chun Efesi kohran upahai chu hung dingin a'n cha a.
{20:18} An hung tlung chun an kuomah, "Asia ram ka hung sir hmasa tak nia inthoka in kuoma ka um sùng poa ka um dàn kha in hriet a.
{20:19} Judahai phierrûkna leia fiena rik tak phur zingin, thuhnuoirol tak le mitthli pumin Lalpa rong ka bawl hlak a ni kha.
{20:20} In ta dinga tangkai dinga ka hriet rêng rèng chu ieng khom intîm loin, vàntlâng lai le in tina hai ka zirtir hlak chêu kha.
{20:21} Judahai le Jentêlhai kuoma khom sima Pathien tieng ngha ding le ei Lalpa Isu ring dingin ka'n hriettir hlak chêu kha.
{20:22} Tuhin, Thlarau Thienghlimin a mi tir tlat leiin Jerusalemah ka fe ding a na, chu taka chun ka chungah iem a hung tlung ding ka hriet nawh.
{20:23} Lung in le harsatnahai chauhin khaw tinah an mi hmuok ding thu Thlarau Thienghlimin a mi hril hlak ruok chu ka hriet.
{20:24} Intlànsiekna chu zo a, Lalpan rongbawlna sin a mi pêk, Pathien lunginsietna thu puongdarna sin chu ka hlen phot chun, ka hringna chu thlàkthlà tlâkah ka ruot nawh.
{20:25} "Tuhin hre ro, nangni rawi, Pathien ram thu hrila ka'n vâk ka'n vâk hlakna hai hin ka hmêl hmu nawk ta naw ti niu ti ka hriet.
{20:26} Chuleiin, in rênga thisenah ka'n thiengu ti voisun hin ka'n hriettir cheu.
{20:27} Pathien remruot dàn po po ip loin ka hril vong ta chêu kha.
{20:28} Pathien kohran, a thisena ama ta dinga a'n chawk chu chawm dingin nangni le in beramhai ta dingin fîmkhur ro; Thlarau Thienghlimin an chunga hotu dingin a sie chêu a ni hi.
{20:29} Ka fe hnungin satene kol tak tak nangni lai hung lùt an ta, beramhai hlà naw ni hai ti ka hriet.
{20:30} Nangni laia mi ngèi khomin zirtirhai chu anni tieng inpakaitir dingin thu kawi la hung rol an tih.
{20:31} Chuleiin, invêng fîmkhur ro; kum thum rauh sùn-zàn zomin mitthli le zil chêu ka ma nawh ti kha hre zing ro.
{20:32} Tu hin, Pathien kuta le a lunginsietna thu-ah ka'n hlàn cheu a, chu thu chun a siem puitling thei chêu a, mi thienghlimhai lai rochan a'n neitir thei bok chêu a nih.
{20:33} Tangkaruo le rangkachak le silfèn tu tâ khom ka'n hnar ngai naw kha.
{20:34} Ka kut ngei hin kei le ka ruolhai mamaw ka phuhrùk hlak ti in hriet.
{20:35} Chuong anga inrima thawin mi hrât nawhai ei thangpui ding a nih ti kong iengkimah ka sukhmù hlak cheu kha; ei Lalpa ngeiin, 'Làk nêkin pêkin lukhawng a nei lem' a ti kha hre zing ro" a ta.
{20:36} Chuong thu a hril zo chun an rêngin an dingthathuon a, an tongtai a.
{20:37} An rêngin an tap a, Paula rîngah an kuo a, an fawp ngawi ngawi a.
{20:38} An thlasietna tak chu a hmêl an hmu ta naw ding thu a hril chu a nih. Chuongchun, long chenin ama chu an inthla a.
{21:1} Kan inthè thei hrâm hnung chun longin kan suok a, Kaws thlierkâr kan ban a, a zîngah Rodi thlierkâr kan tlung a, chu taka inthokin Patar kan tlung a.
{21:2} Foiniki rama fe ding long pakhat kan hmu a, kan chuong a, kan fe nawk pei a.
{21:3} Kupra thlierkâr kan hmu a, voi tieng pangah kan fe pèl a, Suria ram panin Tura khuo kan tlung a, chu taka chun longa an thuomhnaw phurhai chu an làk thlàk ding a na.
{21:4} Zirtir umhai kan zong suok a, an kuomah ni sari kan chàm a; anni chun Thlarau hrilin Paula chu Jerusalema fe lo dingin an ngèn a.
{21:5} Chu zoah kan suok nawk a, zirtirhai chun an rêngin, an nuhmei le nauhai leh, kotsuo chenin an mi'n thla a, tuipui kama chun dingthathuonin kan tongtai a.
{21:6} Chuongchun, chibai kan inbùk a, anni chu in tieng an kîr nawk tah a.
{21:7} Turaa inthok chun longin Tolemai khuo kan tlung a, unauhai chibai malamin an kuomah ni khat kan chàm a.
{21:8} A zîngah kan suok nawk a, Kaisari khuo kan tlung a, Chanchin Tha hriltu Filip inah kan innghat a; ama chu upa pasarihai laia mi kha a nih.
{21:9} Nau nunghak pali a nei a, Pathien thu an hril hlak a.
{21:10} Ni sawt naw tè kan chàm a, kan chàm sùngin Judai rama inthokin zawlnei pakhat Agaba a hung thla a.
{21:11} Kan kuomah a hung a, Paula kawngchùn chu a lâk a, ama kut le ke a zem a, "Jerusalema Judahaiin hieng ang hin hi kawngchùn neitu hi khuop an ta, Jentêlhai kutah pêng an tih, Thlarau Thienghlimin a tih" a ta.
{21:12} Chuong thu kan hrietin keini le chu khuoa mihai chun Paula chu Jerusalema fe lo dingin kan ngên rak a.
{21:13} Paula chun, "Ieng dinga ka thla sukse dinga in tap in tap am a na? Lalpa Isu hming lei chun khuop chauh ni loin thi chen khom ka huom annawm" a ta.
{21:14} Kei her ruol a ni naw phing chun, "Lalpa thú thù ni raw se" tiin kan ma tah a.
{21:15} Chu hnung chun kan insiem a, Jerusalemah kan hang fe a.
{21:16} Kaisari khuoa zirtir thenkhatin an mi zui a, kan tlungna ding Nason inah an mi thuoi a; ama chu Kupra thlierkâra zirtir hmasahai laia mi a nih.
{21:17} Jerusalem kan tlung chun unauhaiin hlim takin an mi lo lawm a.
{21:18} A zînga chun Paula rawiin Jakob inah kan lèng a, Kohran upa po po khom an lo um a.
{21:19} Paulan anni chu chibai a bûk zoin a rongbawlna hmanga Jentêlhai laia Pathienin thil a thaw dànhai chu kim takin a ripawt a.
{21:20} Unauhaiin chuong thu an hriet chun Pathien an inpàk a. Paula kuoma chun, "Unaupa, Judahai laia ringtu an tam tàkzie i hmu a, ei Dàn ngaina tak vong an ni si a.
{21:21} Nangin Jentêlhai laia Juda um po po chu Mosie Dàn bànsan a, an nauhai ser tan lo ding le Judahai dàn zawm lo dingin i zirtir hlak ti mi hril kan hriet a.
{21:22} I hung tlung ti an hriet ngei ding a ni si a, ieng tin am thaw tang ei ta?
{21:23} Chuleiin, kan hril ang che hin thaw rawh. Keini lai hin thutiem neiv lai pasal pali an um a.
{21:24} Chuonghai chu thuoi la, anni ruol chun inthien ve la, an sèngso po po tumpêk rawh, an lu an vaw theina dingin. Chuonga i thaw chun mi po poin i chanchin an hriet hi khêl a na, nang ngèi khomin Dàn zawmin Dàn ang takin i la khawsa pei a nih ti hrieng an tih.
{21:25} Jentêlhai laia ringtuhai chungthu ruok chu, milem biekna sa fàk lo ding, sa thisen fàk lo ding, sa rêk hlum sa fàk lo ding ti le inngai bànsan ding ti thu kan rêlhai chu kan hung thon ta kha" an ta.
{21:26} Chuongchun, a zînga chun chuonghai chu Paulan a thuoi a, anni ruol chun a'n thien ve tah a. Chun, tempulah a lût a, an inthien zo ni ding le an hming kipa inthawina an hlànpèk hun ding ni chu thiempu a'n hriettir a.
{21:27} Ni sari a tling ding têpin Asia rama Judahaiin Paula chu tempulah an hmu a. Mipui po po chu an infui por a, an man a.
{21:28} "Israel mihai, mi thangpui ro! Hi pa hi ei chipuihai, ei Dànhai le hi hmun hi dodal zawnga hmun tina mihai inchûktir hlaktu a na; tu khom hin tempulah Grik mihai a lùtpui a, hi hmun thienghlim hi a sukporchè a nih" an ta. Efesi khaw mi Trofim chu a hmain khawpuiah Paula leh an hmu a, ama chu tempulah Paulan a hung thuoi amanih an tì a nih.
{21:29} A khuoin an phêk buoi a, kil tina inthokin mi an hung tlàn khawm a,
{21:30} Paula chu tempula inthokin an hnûk suok a, kothai an khâr ta nghàl a.
{21:31} That an tum lai chun Jerusalem an phêk buoi ti Roman sipai kawmandarin a lo hriet a.
{21:32} Chuongchun, ofisar le sipai iemani zat thuoiin a tlân thla nghàl a, mipuiin kawmandar le sipaihai an hmu chun Paula vuok chu an ma tah a.
{21:33} Kawmandar chun a hung hnai a, Paula chu a man a, khaidiet pahni inbuntir dingin thu a pêk a, tu'm a ni le iem a thaw ti a'n don bok a.
{21:34} Mipui chu a then thu khatin an khèk a, a then thu dangin an khêk bok a. Buoina sosâng lei chun an thu chinchang a hriet thei naw a, kulbingah thuoi lût dingin thu a pêk a.
{21:35} Kailawn an tlung chun mipuiin an baw nasat èm leiin Paula chu sipaihaiin an chawi tung a.
{21:36} Mipui po po chun, "Sukhlum ro" tiin an khèk dur dur a.
{21:37} Kulbînga an thuoi lût tawm chun Paulan kawmandar kuomah, "I kuomah thu bàu khat chauh hril thei ka ti?" a ta. Ama chun, "Grik tong i thiem a ni maw?
{21:38} Chuong a ni chun, Aigupta mi pakhat, kha hma deua helna chok suok a, firfiek sâng li ruol thlalèra thuoitu kha i ni naw maw?" a ta.
{21:39} Paula chun, "Kei chu Juda mi, Kiliki ram Tarsa khaw mi ka na, khaw narana mi ka ni nawh. Lunginsiet takin mipui kuomah thu mi'n hriltir rawh" a ta.
{21:40} A remti phing leh Paula chu kailawna chun a ngîr a, mipui chu to dingin a kutin a zâp a, an to ta thup a, Aramik tongin thu a hril ta a.
{22:1} "Unauhai le pahai, tuta in kuoma ka thiemna thu ka hril ding hi ngaithla ro" a ta.
{22:2} Aramik tongin a hril an hriet chun an to nawk zuol a.
{22:3} Ama chun, "Juda mi, Kiliki ram Tarsa khuoa pieng ka na, amiruokchu, hi khawpuia seilien ka nih. Gamaliel zirtirna hnuoiah ei thlatuhai Dàn a ngiel a ngana inchûk tah le voisuna nangni ang boka Pathien ta dinga a kûl a tâia thahnem ngai ve hlak ka ni a.
{22:4} Hi Lampui mihai hi sukhlum hiel khopa sukdùdàtu ka ni a, a nuhmei a pasalin ka man khawm a, lung inah ka'n khumtir hlak a.
{22:5} Thiempu lal le Kansilw membar po pohai hi chu thu mi hrepuituhai chu an nih. An kuoma inthokin Damaskaa unauhai pèk ding lekha ka lâk a, chu taka umhai chu khuop a, hrem dinga Jerusalema hung thuoi dingin ka'n thok suok a.
{22:6} "Chuonga ka fe chu, Damaska ka tlung tawm, sùn chang lai hin vàna inthokin var nasa takin ka vêlin a hung khaw a.
{22:7} Hnuoiah ka tla thla a, rawl ka hriet a, ka kuomah, 'Saula, Saula, nangin ieng dinga i mi sukdùdà am a na?' a mi ti a.
{22:8} Kei chun, 'Lalpa, tu am i na?' ka ta. Ama chun, 'Nazaret Isu, i sukdùdà hi ka nih' a ta.
{22:9} Ka ruolhai chun var chu an hmu vea chu mi betu rawl ruok chu an hriet nawh.
{22:10} Chun, keiin, 'Lalpa, ieng am thawng ka ta?' ka ta. Lalpa chun, 'Tho la, Damaska khuoah lût la, chu taka chun thil iengkim i thaw dinga ruothai chu hril an ti che' a ta.
{22:11} Chu var ropui tak lei chun khuo hrim ka hmu thei ta naw a, ka ruolhaiin an mi keibât a, Damaska ka lût a.
{22:12} Mi pakhat Anania, Dàn ang taka Pathien be hlak mi le chu khuoa um Judahai po poin an inza le ngaisàng mi chu ka kuomah a hung a.
{22:13} Ka bulah a hung ngìr a, 'Unau Saula, i mit hung var ta raw se' a ta. Chu phing leh ama chu ka hmu thei ta nghàl a.
{22:14} "Ama chun, 'Ei thlàtuhai Pathienin ama ditzawng hretu Mi Feltak a hmu a, chu rawl ngèi chu hre dingin a thlang ta che.
{22:15} I thil hmu le hriet thua khan mi po po hmaa a thu hrepuitu nîng i tih.
{22:16} Tu hin ieng dinga i la muongchang? Tho la, a hming lamin baptisma chang la, i suolhai sawp fai rawh' a mi ti a.
{22:17} "Chun, Jerusalemah ka kîr nawk a, tempula ka tongtai laiin zêlin ka um a.
{22:18} Lalpa ka hmu a, ama chun, 'Inhmaw la, Jerusalem hi suoksan rawh; ka chanchin i hril hi pom chuong naw ni hai' tiin a mi hril a.
{22:19} Kei chun, 'Lalpa, sunagog tinah lût a, nangma ringtuhai vaw a, lung ina inkhumtir hlaktu kha ka nizie anni ngeiin an hriet si a.
{22:20} I thu hretu Stefan thisen an insuo lai khan anni lai ka ngîr a, ka remtipui a, a thattuhai puon lo vèngpêktu khom ka ni kha' ka ta.
{22:21} Ama chun, 'Fe el rawh, hla takah Jentêlhai kuomah ka tir ding che a nih' a mi ti a" a ta.
{22:22} Chu thu a hril chen chun an ngâithlàk a, inring takin, "Hieng ang mi hrep hi, hnuoia inthoka sie hre dai ding a nih, dam tlâk an nawh" tiin an khèk a,
{22:23} an khèk ruol chun an puonhai an hlîp a, pilvut an vàn vawr a.
{22:24} Kawmandar chun Paula chu kulbîngah a'n thuoi lûttir a, a chunga chuong ang khopa an khêkna san chu a hmu suok theina dingin vuokna hruola vaw a, dawp suok dingin thu a pêk a.
{22:25} Vaw dinga savun hrui an phier zoin Paulan a kawla ngîr sipai zahotu kuomah, "Roman lalram khuo le tui, thiem naw inchangtir khom ni si loa vuok a thieng am a ni?" a ta.
{22:26} Sipai zahotuin chu chu a hrietin kawmandar kuomah a fe a, "Ieng tin am i thaw ding a na? Hi mi hi Roman khuo le tui a lo ni zing el!" a ta.
{22:27} Kawmandar chu a hung a, "Roman khuo le tui i ni maw? Mi hril rawh" a ta. Ama chun, "Ni e" a ta.
{22:28} Kawmandar chun, "Kei chun Roman khuo le tui nìna ding hin sum tam tak ka sèng a nih" a ta. Paula ruok chun, "Kei chu Roman khuo le tui hrima pieng ka nih" a ta.
{22:29} Chuongchun, soisa a, thu dawp suoktu dinghai chun ama chu an màksan a, kawmandar khomin Roman khuo le tui a lo khuop ti a hriet chun a ti thawng hle a.
{22:30} A zinga chun Judahan Paula chungah thupoi ieng ieng am an nei ti hriet chiengna dingin thiempu lalhai le Sanhedrinhai chu inkhawm dingin thu a pêk a. Paula chu a sût a, a thuoi suok a, an hmaah a'n ngìrtir a.
{23:1} Paula chun Sanhedrina rorêltuhai chu chieng kala enin, "Unauhai, voisun ni chen hin Pathien laka ka um dàn ding ang takin ka um ti chu ka sie le tha hrietnain chieng takin a hriet" a ta.
{23:2} Thiempu laltak Anani chun Paula bula ngirhai kuomah, "A hmûrah benpèk ro"x a ta.
{23:3} Paula chun, "Nang, bang nâl vâr pa, Pathienin ben lem a ti che. Dàn anga ka chungthu ngaituo dingin i thung a, dàn lo anga maw mi ben ding i ti chu?" a ta.
{23:4} A bula ngîrhai chun, "Pathien Thiempu laltak khom i suosal ngam maw!" an ta.
{23:5} Paula chun, "Unauhai, thiempu laltak a nih ti ka hriet naw a nih. 'In hnam rorêltuhai chungah thu tha lo sâk suok naw rawh' ti ziek a ni kha" a ta.
{23:6} Sanhedrina thunghai chu a then Sadukai, a then Farisai an nih ti Paulan a hriet leiin inring takin, "Unauhai, kei khom hi Farisai mi, Farisai naupa ka na, mithi thonawk ka beiseina thuah rorêltu hmaah ka ngîr a ni hi" a ta.
{23:7} Chu thu a hril zo chun Farisaihai le Sadukaihai chu an insêl buoi a, Sanhedrin chu an inthè tah a.
{23:8} Sadukaihai chu thonawkna dàm, vantirko dàm le thlarau dàm a um ring naw pawl an na, Farisaihai ruok chun chuong po po chu a um an ring bok si a.
{23:9} Chuongchun, an rì a se ta hle a, Farisaihai tienga mi Dàn zirtirtu thenkhat chu an ngîr a, "Hi pa chunga hin thil indik lo ieng khom kan hmu nawh, Thlarauin amanih vàntirkoin amani an inbiekpui khom lo ni ta rèng sien, chu chu iem a na?" tiin an thang a.
{23:10} An insêl buoi deu deu leiin sipai kawmandar chun Paula an kei nawi neng an làu a, anni laia inthoka zu la suok a, kulbinga thuoi dingin sipaihai thu a pèk a.
{23:11} Chu zàn chun Lalpa chu Paula bulah a hung ngìr a, "Huoi takin um rawh; Jerusalema ka thu i hril ang bok hin Rom khawpuia khom i hril ding a nih" tiin a hril a.
{23:12} Zîngkâr chun Paula that dàn ding phierin Judahai a rûkin an inkhawm a, an that hmâ khat chu ieng khom faa dawn lo dingin an inkhàm a.
{23:13} Chuonga phierrutu chu mi sawmli nêka tam hiel an nih.
{23:14} Thiempu laltak le upahai kuomah an fe a, "Paula kan that hma chun ieng khom faa dawn lo dingin khùn takin kan inkhâm a nih.
{23:15} Chuleiin, nangni le Sanhedrinin a chungthu chieng nawk zuola indon fel in nuom thu suonlama hmangin, Paula chu in kuoma hung thuoi thla dingin kawmandar kuomah hang hni ro, a hung tlung thlàk hmaa that dingin kan inpei zing a nih" an ta.
{23:16} Nisienlakhom, Paula farnu naupain that tuma an lo inchân rûk thu chu a lo hriet rùk a, a hang fe a, kulbing sûngah a lût a, Paula chu a hril a.
{23:17} Paula chun sipai zahotu laia pakhat a ko a, "Hi tlangvàl hin kawmandar kuoma hril ding iemani a nei" a ta.
{23:18} Chuongchun, kawmandar kuoma chun an thuoi a, "Tâng pakhat Paula khan a mi ko a, hi tlangvàl hi i kuoma hung thuoi dingin a ngên a, thu iemani hril ding chè a nei a ni awm" a ta.
{23:19} Kawmandar chun a kutah chelin a thuoi bing a, a rûkin, "Mi hril ding i nei chu iem a na?" a ta.
{23:20} Ama chun "Paula chungchàng thu chieng nawk zuola indon an nuom thu suonlama hmangin zîngah Sanhedrin hmaa hung thuoi thla dingin Judahaiin hung ngên che an remti tlàng a.
{23:21} Nisienlakhom, an thu lo awi naw rawh; anni lai mi sawmli nêka tamin an inchân zing a nih. Paula an that hma khat chu faa dawn lo dingin an inkhâm a. Tu hin i thu nghâkin, inpei sa zingin an um a nih" a ta.
{23:22} Kawmandar chun, "Hi thu hi i mi hril ti tu kuoma khom hril dêr naw rawh" a ta, tlangvàl chu a'n fetir tah a.
{23:23} Sipai zahotu pahni a ko a, "Voi zàn dar kuoa Kaisari-ay fe dingin sipai zahni le sakor chung chuong mi sawmsari le fei chawi mi zahni buotsai ro.
{23:24} Chun, Paula chuongna ding sakor buotsai bok unla, him takin Lârsap Felik kuomah in tlungpui ding a nih" a ta.
{23:25} Hieng hin lekha a ziek a:
{23:26} Klaudia Lusia-in:Lârsap inzaum tak FelikChibai a bûk.
{23:27} Hi pa hi Judahaiin an man a, an that hman têp laiin sipai thuoiin ka zu fe a, ka san suok a.
{23:28} That an tum san hriet ka nuom leiin an Sanhedrin hmaah ka thuoi a.
{23:29} An Dàn iemani thua an hêk a nih ti ka hmu suok a, sienkhom thìna khop amanih lung in intàngna khop amanih thil suol a thaw ka hmu naw a.
{23:30} Judahaiin that tumin an phierrûk ti miin an mi hril charin i kuomah ka hung tir thlâk nghàl a nih. A hêktuhai khom a chunga thu poi an nei taphot chu i hmaa hril dingin ka'n hriettir tawl bok" tiin.
{23:31} Chuongchun, sipaihai chun a thupêk angin a zân a zânin Paula chu an thuoi a, Antipatri khuo an tlungpui a.
{23:32} A zîngah sakor chung chuong mihai chun Paula chu an thuoi pei a, sipai danghai ruok chu an kulbing tieng panin an kìr nawk a.
{23:33} Kaisari an tlung chun Lârsap kawlah lekha chu an pêk a, Paula chu a hmaah an thuoi a.
{23:34} Lârsap chun a tiem zoin khaw laia inthoka hung am ti a'n don a, Kiliki rama mi a ni thu a hriet tah a.
{23:35} "A hêktuhai che an hung tlung pha i thu chu ngaituong ka tih" a ta, Heroda praitorianahz sie a, vêng dingin thu a pêk a.
{24:1} Ni nga hnunga chun thiempu laltak Anani le a upahai thenkhat chu an ukil Tertulla thuoiin an hung thla a, Paula chu Lârsâp hmaah an khing a.
{24:2} Paula an ko lùt hnungin Tertulla chun an khingna thu chu Lârsâp Felik hmaah a hang intlun a: "Felik inzaum tak, nangma zârin hun sawt tak keini lai muongna a'n lêng tah a, hmathlîr i nei that leiin kan ram khomin nasa takin a that pha a.
{24:3} Felik inzaum tak, hmun tinrêngah kong tinrêngin i chungah kan lawm takzet a nih.
{24:4} I ta dinga nghokum ni ka nuom naw a, sienkhom thu tlawmte ka hril ding hi lunginsiet taka mi ngaithlapêk hrâm dingin ka ngèn che.
{24:5} "Hi pa hi mi hnoksap tawp el, hmun tina Judahai laia buoina chok suoktu le Nazaret pawla an thuoitu lu tak a nih ti kan hriet a,
{24:6} tempul khom sukporchè a tum leiin kan man a nih.
{24:7} Kan dàn angin a chungthu rêl kan tum a, sienkhom sipai kawmandar Lusia a hung a, a mi lâkluipêk a, a hêktuhai chu i hmaa hung dingin thu a mi pêk bok a.a
{24:8} Nangma ngeiin indon chìk la, kan hèkna san thudik chu amaa inthokin hre chieng thei i tih" a ta.
{24:9} Judahai khomin a hèknahai chu a'n dik vong tia thangin an lo thlop a.
{24:10} Lârsâpin thu hril dinga Paula a hei mitmei charin, "Hi chihai rorêltuah kum tam tak i thang tah leiin lawm takin ka thiem thu ka hril ding a nih.
{24:11} Jerusalema Pathien chawibiek dinga ka hang fèna hi ni sawmpahni bàk a la ni nawh ti olsam takin indon chieng thei i tih.
{24:12} Tempul amanih, sunagog amanih le khawpui khaw lai hmuna khom mi ka'n sêlpui thu le buoina siem dinga mi ka'n fui por tu khomin an hriet nawh.
{24:13} Tuta an mi hèkna khom hi a san bulbàl i kuomah hril ding hre naw ni hai.
{24:14} Thil pakhat ka thaw ruok chu hi hi a nih: kan thlatuhai Pathien chu anni rawiin pawl hranga an ngai 'Lampui' zuitu ka nìna angin ka chawibiek hlak. Dàn thu le zawlneihai lekhabua ziek po po le inmilhai chu ka ring vong bok.
{24:15} Anni ang bokin Pathienah beiseina ka nei a, mi fel le fel lohai an thonawk khom ka ring.
{24:16} Chuleiin, ieng lai khomin Pathien le mihriem hmaa soisèl kai lo sie le tha hrietna inthieng put ka tum hrâm hrâm hlak a nih.
{24:17} "Kum tam tak ka thang hmang hnungin ka chipuihai ta dinga somdawlna thilpêk chawiin inthawina inhlàn dingin Jerusalemah ka hang fe a.
{24:18} Chuonga inthienna ser le sàng ka thaw zo hnung chun tempulah an mi hmu a, sienkhom pung khawm an um naw a, ieng buoinaa khom ka thang bok nawh.
{24:19} Asia rama Juda thenkhat an um ve a, chuonghai chun ka chungah thu poi an nei a ni chun hi taka hin hungin i hmaah hril raw hai se.
{24:20} Chuong an naw leh, hi taka hunghai hin Sanhedrin hmaa ka ngìr lai khan iem ka thawsuol hril raw hai se;
{24:21} an hmaa ka ngìr laia, 'Mithi thonawkna thuah voisun hin in hmaah hêkin ka um a ni hi' ka ti kha a ni nghal si naw chun" a ta.
{24:22} Felik chun Lampui thu chu a lo hriet ta hle a, "Sipai kawmandar Lusia a hung thlàk phâ i thû ngaituong ka tih" a ta, a thû chu a sie hri a.
{24:23} Paula chu zalen takin a'n umtir a, a ruolhaiin a rong an bawlpèk khom khap lo dingin sipai zahotu chu thu a pêk a.
{24:24} Ni iemani zât hnungah Felik chu a nuhmei Drusila, Juda mi chu thuoiin a hung a, Paula chu a'n kotir a, Krista Isu ringna thu a hril chu a ngaithlàk a.
{24:25} Thiem inchangtirna thu dàm, insûm theina thu dàm, rorêlna a la um ding thu dàm Paulan a hril lai chun Felik chun pangzatum a ti hle a. "Fe nawk ta la, hun remchang ka nei nawk hunah la hung inkotir ka ti che" a ta.
{24:26} Paulan thamna a pèk a beisei sâ bok leiin a ko rop a, a biek hlak a.
{24:27} Kum hni a'n voi hnungin Felik chu Porkia Festa-in a hung thlàk a. Felik chun Judahai suklawm a nuom leiin Paula chu lung inah siein a fesan tah a nih.
{25:1} A biel a hung tlunga inthok ni thum hnungah Festa chu Kaisari-a inthokin Jerusalemah a hang inzin a.
{25:2} Thiempu laltak le Judahai chun Paula le an thubuoi chu an lo hril a.
{25:3} Paula chu Jerusalema hung inthuoitir dingin a ditsakna an lo ngèn a, lampuiah lo lambuna that an tum a nih.
{25:4} Festa chun, "Paula chu Kaisari lung inah a um zing a, kei khom ka fe thlàk nawk el ding a na,
{25:5} thil suol a thaw a ni chun in hotuhai laia mi a thenin mi zui thla hai sien, hêk raw hai se" a ta.
{25:6} Anni lai ni riet amani ni sawm amani a châm hnung chun Kaisari-ah a kîr thla nawk a. A zinga chun rorêlna thungphaah a thung a, Paula chu hung thuoi dingin thu a pêk a.
{25:7} A hung tlung chun Jerusalema inthoka hung Judahai chun an ngìr huol a, thu rik tak takin an hèk a, sienkhom an hèkna chu a'n dik ti an hril chieng thei si nawh.
{25:8} Paula chun a thiemthu a hril ve a, "Judahai Dàn ka bawsiet naw a, tempul ka sukporchè naw a, Kaisar poi ieng khom ka hril bok nawh" a ta.
{25:9} Festa chun Judahai lakah tlàktlum a nuom a, Paula kuoma chun, "Jerusalemah hang fe a, ka hmaa an hèknahai che hi rèlpêk i nuom am?" a ta.
{25:10} Paula chun, "Tu hin Kaisar rorêlna thungpha hmaah ka ngîr a, hi taka ngei hin rèlpèk ka ni ding a nih. Judahai chungah ieng khom ka thaw suol nawh ti nangma ngeiin chieng takin i hriet.
{25:11} Thil suol ka thaw a, thìna khop meuh thil ka thaw a ni chun thi khom ka sêl nawh. Amiruokchu, Judahai mi hèkna hi ieng khom lo a ni chun anni kuta mi'n hlan theina tu khomin an nei nawh. Ka thu hi Kaisar kuoma intlun ka ngên" a ta.
{25:12} Festa chun a rorêlpuituhai a rawn hnungin, "Kaisar kuoma intlun i ngèn a, Kaisar kuomah fe mol i tih" a ta.
{25:13} Ni iemani zat hnunga chun Lal Agripab le Berniki chu Festa lawmlûtna chibai bûk dingin Kaisari-ah an hung a, ni tam tak an chàm a.
{25:14} Festa chun Paula chungchang thu chu Lal Agripa a hril a, "Felik khan tâng pakhat a màksan a,
{25:15} Jerusalema ka hang inzinin thiempu lalhai le upahaiin a chungchàng thu an lo hril a, thiem naw inchangtir dingin an ngèn a.
{25:16} Kei chun an kuomah, 'Mi tu khom ama hêktuhai leh inhmatona an insâl hmaa thiem naw inchangtir el chu Rom sorkar dàn a ni nawh' ka ta.
{25:17} Anni rawi chu hi taka hin an hung thlàk a, a zînga chun rorêlna ka tan nghal a, ama chu hung thuoi dingin thu ka pêk a.
{25:18} Ka ring ang hrimin a hêktuhai chun thu poia lâk tlâk ieng khom an hril ta mang si naw a.
{25:19} Anni sakhaw thu le mi pakhat thi tah, Paulan a hring nawk nia a hril, Isu chungthua buoi mei mei an lo ni chau a.
{25:20} Chuong ang thil sui suok chu ka thiem zawng khom niin ka hriet naw a. Chuleiin, Jerusalemah hang fe a, an thu chu rêlpêk a nuom le nuom naw ka'n don a.
{25:21} Paulan an thu chu Kaisar hmaa intlun a ngên leiin Kaisar kuoma ka thon hma po hi taka kol dingin thu ka pêk a nih" a ta.
{25:22} Agripa chun Festa kuomah, "Kei khom chu pä thu hril chu ngaithlâk ka nuom a nih" a ta. Festa chun, "Zîngah i ngaithlàk ding annawm" a ta.
{25:23} A zînga chun Agripa le Berniki chu ropui takin an hung a, thu hrilna inah an lùt a, sipai lalhai le a khuoa mi poimawhai khom an thang ve a. Festa thupèkin Paula chu an hung thuoi lût a.
{25:24} Festa chun, "Lal Agripa le hi taka hung po po hai, en ro, Jerusalem le Kaisaria um Juda mipui po poin hêk a, 'Ama hi dam tlâk a ni nawh' tia an khêk khum pa chu ama hi a nih!
{25:25} Thìna khop suol a thaw ka hmu naw a, sienkhom Kaisar hmaa a thu intlun a ngèn leiin Rom tieng thon dingin ka sukthlùk tah a.
{25:26} Amiruokchu, Laltak kuom meua hang intlun ding thu mumal ziek ding ieng khom ka hriet si naw a, chuleiin in hmaah ka hung thuoi suok a ni hih. Lal Agrippa, i hmaa ka hung thuoi a ni bîk deuh tak a, thu ei indon hnunga iemani bèk ziek ding ka nei thei tâkduoiin.
{25:27} An hêkna chieng taka ziek si loa Laltak kuoma tâng thon rikngot chu thil awmin ka hriet si naw a" a ta.
{26:1} Agripa chun Paula kuomah, "I thiemthu hril thei i tih" a ta. Chu phing leh Paula chun kut a phar a, a thiemthu a hril tan a.
{26:2} "Lal Agripa, voisun hin i hmaah Judahai mi hêkna po poa ka thiemthu hril ding ka ni leiin vàngnei ka'n ti hle.
{26:3} Abîkin, Judahai khawsak dàn le an inkhing hlak dànhai hre chiengtu i ni leiin vàngnei ka'n ti zuol. Chuleiin, dawthei taka ka thu hi mi ngaithlapêk dingin ka ngèn che.
{26:4} "Tlanglakte ka nia inthoka kan ram tieng le Jerusalema ka khawsak dàn chu Judahai po poin an hriet a.
{26:5} An mi hrietna a sawt tah a, an hril nuom lem chun, kan sakhaw pawla khermei tak Farisai pawla mi ka ni thu khom hril thei an ti che.
{26:6} Kan thlatuhai kuoma Pathien thutiem chu hlen a ni ngei beiseitu ka nìna chungthuah tu hin rorêlna hmaah ka ngîr a ni hi.
{26:7} Chu thutiem chu hlen a ni beiseiin kan hnam sawm le pahnihai chun thahnemngai takin sùn le zànin Pathien rong an bawl hlak a. Aw lal inzaum tak, chuong ang beiseina lei chun Judahaiin an mi hêk a nih.
{26:8} "Pathienin mithi a keitho thei ti hi thil ni thei loah ieng dinga in ngai am a na?
{26:9} Kei ngei khomin Nazaret Isu hming dodàl zawnga thei tawp suoa thang dingin ka lo inngai hlak a.
{26:10} Chuong ang chun Jerusalemah ka thaw hlak a, thiempu lalhaia inthoka thu lain, mi thienghlim laia mi tam tak lung inah ka khum a, sukhlum dinga an rêl khomin ka remtipui hlak a.
{26:11} Sunagog tinah anni rawi chu hrem dingin ka fe a, Pathien hming inhrilsiettir dingin ka nor lui hlak a, anni rawi do chu ka'n vêt chilh leiin ram dang khuo chen chenah fein ka sukdùdà tawl hlak.
{26:12} "Chuong anga thaw ding chun thiempu lalhaia inthoka thu hmu le an lekha chawiin Damaska ka pan a.
{26:13} Chuongchun, Lal Inzaum tak, sùn chang lai hi a na, lampuia kan fe lai chun vàna inthokin var, nisa nêka var lem, ka hmu a, chu chun kei le ka fepuihai chu a mi hung kàp a.
{26:14} Hnuoiah kan tla thla vong a, rawlin Aramik tongin, 'Saula, Saula, ieng dinga i mi sukdùdà am a na? Hawlna hmol zum khèng hi i ta dingin a na thlawn chauh a nih' mi hung ti hin ka hriet a.
{26:15} "Kei chun 'Lalpa, tu am i na?' ka ta. Lalpa chun, "Isu, i suknomnat hi ka nih.
{26:16} Tuhin tho la, ngîr rawh. Ka rongbawltu le hrepuitua ruot ding chein i kuomah ka hung inlàr a nih. I mi hmu thu le thil ka la'n entir ding che chu mihai i hril ding a nih.
{26:17} I mihai le Jentêlhai lakah san suok ka ti che a, an kuomah tir ka ti che,
{26:18} kei an mi ring leia an mithai sukvara um a, thima inthoka var tieng innghattirtu ding le an suolhai ngaidama um a, sukthienga um tahai lai hmun chang ve thei dinga Setan thuhnuoia inthoka Pathien tieng innghattirtu ding chu i nih' a mi ti a.
{26:19} "Aw Lal Agrippa, chu taka inthok chun vàna inthoka hung inlâr thu chu ka sêl thei ta naw a nih.
{26:20} Chuongchun, Damaska mihai kuomah hril tanin Jerusalema mihai kuoma dàm, Judai rama mi po po le Jentel mihai kuoma dàm sima Pathien tieng ngha ding le an sim takzet ti thilthawa inlangtir dingin ka zirtir a.
{26:21} Chu lei chun tempula ka um laiin Judahan an mi man a, mi that an tum a.
{26:22} Nisienlakhom, Pathienin a mi thangpui leiin voisun chen hin mi lien le mi chînhai hmaah thu hrilin ka la ngîr thei a ni hi. Zawlneihai le Mosien thil hung tlung ding an hrilhai bàk ieng khom ka hril nawh.
{26:23} 'Krista chun tuor a ta, mithi laia tho hmathuoitu nîng a ta, Judahai le Jentêlhai kuomah var thu inhriettir a tih' tia an hril bàk chu ieng khom ka hril nawh" a ta.
{26:24} Chuonga a thiemna thu a hril lai chun Festan rawl inring takin, "Paula, lungril pàngngai i put ta naw a ni hi! I thil inchûk tamin a sukvêt ta che a nih" a ta.
{26:25} Paula ruok chun, "Festa inzaum tak, ka'n vêt nawh. Ka thu hril hi a'n dikin pom tlak a nih.
{26:26} Hieng thil hi Lal Agrippa khomin a hriet a, a kuomah intîm dêr loin ka hril a ni hi. Hieng thilhai hi a ieng khom hriet hmai a nei dêr nawh ti ka hriet, a rûka thaw ieng khom a um si naw a.
{26:27} Lal Agrippa, zawlneihai thu i ring am? I ring ti ka hriet" a ta.
{26:28} Agrippa chun Paula kuomah, "Sawt naw te sûnga Kristiena mi'n hmin thei in ring a ni maw?" a ta.
{26:29} Paula chun, "Sawtin sawt naw sien, nang chauh ni loin, voisuna ka thu hretuhai po po khom hi keima anga um dingin Pathien kuomah ka hnì a nih, kol ruok hi chu bun ve loin" a ta.
{26:30} Lal Agrippa le Larsap Festa le Berniki hai chu an thungpuihai leh an tho a.
{26:31} An suok lai chun inbe tuoin, "Hi pa hin thìna khop le intângna khop ieng khom thil a lo thaw naw takluo ngei hi tie!" an ta.
{26:32} Agrippa chun Festa kuomah, "Hi mi hin Kaisar kuoma a thû intlun lo ngên naw chu ni sien, insuo el thei a ni rêng a nih" a ta.
{27:1} Italy ram tieng longa fe dànding an rêl fel charin Paula le tâng danghai chu Awgasta Sipai Pawl an tia sipai zahotu Julio kutah an sie a.
{27:2} Adramitimaa inthokin tuifinriet kam Asia rama long chawlna khuo umhai sira inzin ding longa chun kan chuong a, kan fe tah a; Makedonia rama Thesalonika khaw mi Aristarka chun a mi zui a.
{27:3} A zînga chun Sidon kan tlung a, Julio chu Paula chungah ngil a nei hle a, a ruolhai kuomah lêng a, a châkkhài khom lam a phalpèk a.
{27:4} Chu taka inthoka longa fe peiin, thliin naw tieng a mi baw leiin Kupra thlierkar phên, thli inupna tieng kan pan a.
{27:5} Kiliki ram le Pamfuli ram dep tuipui kan khêl hnungin Lukia rama Mura khuo kan tlung a.
{27:6} Chu taka chun Aleksandra khaw long, Italy pana fe ding chu sipai zahotun a hmu a, chu longa chun a mi'n chuongtir a.
{27:7} Ni tam tak damten kan intawl a, harsa takin Nido khaw zawn kan tlung hrâm a. Thliin a mi dangkìr leiin Kret thlierkar phèn, thli inupna tieng kan hêl kuol a, Kret thlierkar hmor zum Salmoni an ti chu kan pèl a.
{27:8} Harsa takin va kam hrùl kan hrût a, hmun pakhat Chawlna Mawi an ti chu kan tlung a, chu chu Lasai khaw bula um a nih.
{27:9} Hun kan khawral rawn tah a, Bunghei Hunc a pèl tah hiel a, tuipuia inzin a ti-um tàk leiin Paulan thurawn a pêk a,
{27:10} an kuomah, "Puhai, tuta ei fe pei chun sietna râpthlâk tak ei tuok ding a nih ti ka hriet a; long le a thuomhnaw phur chauh ni loin longa chuonghai ta ding khoma bohmangna tlung a tih" a ta.
{27:11} Nisienlakhom, sipai zahotu chun Paula thu hril nèk chun longpu le long neitu thu chu a lâk lem a.
{27:12} Thlasik tuorna dingin chu long chawlna chu a remchang naw leiin, fe suok a, Foiniki khuo tlung hrâm a, chu taka thlasik tuor chu mi tam lemin an nuom a. Foiniki khuo hi Kret thlierkâra long chawlna pakhat, sim thlang le hmar thlang ngha zawnga um a nih.
{27:13} Sim thli damten a hung hrang hieu hieu a, an dit ang tak hmuah an inngài a, an thîrchakaihai chu an khài suok a, Kret thlierkâr kam dep chu hrûtin kan suok a.
{27:14} Nisienlakhom, sawt naw teah, khawmuol tienga inthokin thlipui na tak a hung hràng ta phut el a, chu thlipui chu Eurokuilod an tih.
{27:15} Thlipui chun long chu a hung nuoi vir nok a, thli tieng nor dinga long lu hang kar her ruol a ni naw leiin kan inthla a, a mi fen a mi fen el ta a.
{27:16} Thlierkâr chîte, Klauda an ti phèn, thli inupna tieng chun a mi fen lût a, harsa takin longlêng chu kan hum thei hrâm a.
{27:17} Longa chun longlêng chu an khài lùt a, a koi dar nawna dingin hruiin an vêt bur a. Libya ram tieng kam, Sirti tieudupa lên lût an inlàu leiin long puonzârhai chu an kei hnuoi a. chuongchun a mi fen a mi fen nawk tah a.
{27:18} Thli le tui fawn chun a vor zing leiin a zînga chun long thuomhnaw phurhai chu an pei suok tan a.
{27:19} Ni thum ni chun anni kut ngeiin long hmangruohai khom an pei suok nawk tah a.
{27:20} Ni sawt tak chu nisa le arasihai a'n lang naw a, thli chun nasa takin a mi nuoi zing a, dam hrim kan inbeisei ta nawh.
{27:21} Bu fa loa ni tam tak kan um hnung chun anni lai Paula chu a ngîr a, "Puhai, ka thu kha awiin Kret thlierkâra inthok khan suok naw inla chu hieng ang sietna le inhmangna hi ei tuok naw ding a ni bah.
{27:22} Nisienlakhom, tuhin thlamuong taka um dingin ka ngèn cheu a nih. Nangni lai tu khom thi naw ti niu; long ruok hi chu a se ding a nih.
{27:23} A tâ ka ni a, a rong ka bawl hlak Pathien chun vàntirko pakhat voizàn khan a hung tir a, ka bulah a hung ngìr a,
{27:24} 'Paula, ti naw, Kaisar hmaah i ngìr ding a nih. Ngai ta, longa i'n zinpuihai kha nangma leiin Pathienin a hum ding a nih' a hung ti a.
{27:25} Chuleiin, uauhai, thlamuong takin um ro. Pathien ka ring a, a mi hril ang chun tlung ngei a tih.
{27:26} Thlierkâr khaw lai amanih a mi len suok ding a nih" a ta.
{27:27} Zàn sawm le zàn lìna, thliin Adriatic Tuipuiae a mi lên phei zing lai chun longpuhaiin khawmuol khaw lai amanih tlung dingin an inhriet a.
{27:28} Tui inthûk dàn an hang inkhi chun hlam sawmhnia inthûk niin an hriet a, sawt naw te hnunga an hang inkhi nawk chun hlam sawmpangaa inthûk a ni tah a.
{27:29} Lung kawhrot hmuna lên lût an inlàu leiin long mei tieng chun thirchakai pali an thlàk a, khaw var kàr an nghâkhlâ hle a.
{27:30} Long mihai chun an long chu tlânsan an tum rûk leiin long lu tieng chun thirchakai thlàk tum ni awm takin longlèng chu tuipuia chun an thlàk thla a.
{27:31} Chu phing leh Paula chun sipai zahotu le sipaihai kuoma chun, "Hienghai hi longa an um zing naw chun him thei naw ni hai" a ta.
{27:32} Chuongchun, sipaihai chun longlèng hrui chu an sât tan a, an inlèn hmangtir tah a.
{27:33} Khaw var ding têpin Paula chun longa chuong po po chu bu fa dingin a ngên a, "Voisun hi ieng khom fa loa in umna ni sawm le ni lìna a ni tah a.
{27:34} Chuleiin, bu fa dingin ka ngên cheu a nih, in damna dingin; nangni lai tu khom sam zai pakhat khom inhmang naw ti niu" a ta.
{27:35} Chuong thu chu a hril zoin bei a lâk a, an rênga hmaa chun Pathien kuomah lawmthu a hril zoin a khoi a, an fâk tan tah a.
{27:36} Chuongchun, an rêngin thlamuong takin an fàk a.
{27:37} Longa chuong chu kan rêngin zahni sawmsari parukf kan nih.
{27:38} An fàk khop vong hnung chun long sukzàngna dingin an bu phurhai chu tuipuiah an pei suok nawk tah a.
{27:39} Khuo a hung var chun an hriet ngai lo khawmuol an hmu a, chu taka litengsawla chun khal lût a, tieuphoa chun long chu innghat an tum a.
{27:40} Chuongchun, thirchakai hruihai chu an sât tan a, tuipuiah an màksan a; chu ruol chun a kar herna khuopnahai chu an sùt a, hma tieng puonzâr chu thli mût ding zawngin an khai sâng a, tieupho chu an pan tah a.
{27:41} Nisienlakhom, tui zâng khauh pahni infinnaah kan lùt a, long chu tieudûpah a vor lùt a, long hnår tieng chu sukchang ruol lo khopin an tauh lùt bur a, a'n tâng tlat a. Long mei tieng chu tuifawnin a a vawr nasat leiin a koi tan a.
{27:42} Sipaihai chun tânghai chu that vong an rot a, inhlieu kai dàm um an ta, tlân hmang an tih ti an inlàu lei a nih.
{27:43} Sipai zahotu chun Paula sanhim a nuom leiin an thil rot chu a khap a, tui inhlieu thiem taphot chu tuipuiah inchawm thla a, khawmuola lo kai hmasa ding le
{27:44} mi dang po po chu thingphèk chung amani long koi hàr phèk chung amani chuonga kai dingin thu a pêk a. Chuong ang chun kan rêngin khawmuolah him takin kan kai ta vong a.
{28:1} Him taka kan kai hnung chun chu thlierkâr hming chu Malta a nih ti kan hriet tah a.
{28:2} A ram mihai chun an mi lo lunginsiet êm êm a. Ruo a sûr lei le a dei êm leiin meipui an sêm a, kan rêngin an mi lo lawm a.
{28:3} Paulan thing têl khat an khawm a, meiah chun a buk a, a sat leia rûl hung suok chun a kutah a zem a.
{28:4} Chu taka mihaiin a kut rûlin a zem an hmu chun, "Hi pa hi thuolthat a ni phot el, tuipuia inthokin tlân suok sien khom, indik taka Rorêltu chun a dam a phal naw a ni hi" an ta.
{28:5} Nisienlakhom, Paula chun rûl chu meiah a thin thlàk a, ieng khom a ti naw a.
{28:6} Anni chun a'n vûng nghal an naw leh kâr loah tlu a, a thi nghal an ring a. Sawt fe an nghàk a, ieng khom a ti nawh ti an hmu chun an lungril an thlàk a, "Pathien a ni hi" an ti nawk thung a.
{28:7} Chu hmun kawl ela chun thlierkâr lal Publia hmun le ram a um a. Ama chun a mi lo lawm a, ni thum zet lawm takin a mi'n tlungtir a.
{28:8} Publia pa chu khawsik le santen invoia khumbet a lo ni a. Paulan a va en a, a luah kut a'n nghat a, a tongtai a, a sukdam tah a.
{28:9} Chu hnung chun chu thlierkâra mi dang natna nei taphot chu an hung a, an dam tah a.
{28:10} Anni chun nasa takin an mi chawimawi a, kan inzin peina dinga kan mamaw taphot khom longah an sie a.
{28:11} Chu thlierkàra thlasik sûng po châm tah Aleksandria khaw longa chun chuongin thla thum hnungah kan inthok suok nawk a. Chu long hming chu 'Pathien Phîr'g a na, an pathien Kastor le Polluka lim a chuong a.
{28:12} Surakus khuo kan tlung a, ni thum kan châm a.
{28:13} Chu taka inthok chun Rhegium kan tlung a. Ni khat hnungah sim thli a hung hràng a, a zîngah Puteoli khuo kan tlung a.h
{28:14} Chu taka chun unauhai kan hmu a, an kuomah kâr khat châm dingin an mi thlo a. Chuong ang peia inzinin Rom khuo chu kan tlung tah a nih.
{28:15} Rom khuoa unauhai chun kan chanchin an hriet charin 'Appia Dawr' le 'Khuolbûk Pathum' chen mi tuok dingin an hung a. Paulan anni a hmu chun lawmthu a hril a, a thla a muong phá sot a.
{28:16} Rom khuoa kan lût chun Paula chu vêngtu sipai pakhat leh in hrana a um an phalpèk a.
{28:17} Ni thum hnunga chun Paulan chu taka Juda hotuhai chu a ko khawm a, an hung chun an kuomah, "Unauhai, ei mihai chung amanih le ei thlatuhai Dàn kalin amanih ieng khom thawsuol ka nei naw sà khomin Jerusalemah an mi man a, Rom sorkar kutah an mi pèk a.
{28:18} Anni chun an mi dawp a, thìna khop ieng khom ka thaw an hmu naw leiin mi'n suo an tum a.
{28:19} Nisienlakhom, Judahaiin an kal tlat leiin Kaisar hmaa intlun lo thei loin an mi siem a; sienkhom hi hi ka chipuihai hêkna dinga ka thaw a ni nawh.
{28:20} Chuleiin, hmu le biek cheu nuomin ka ko khawm cheu a nih; Israelhai lo beisei hlak Mesia lei khan khaidiet ka bun a ni hi" a ta.
{28:21} Anni chun, "Judai rama inthokin i chanchin hrilna lekha ieng khom kan hmu naw a, unauhai lai i chanchin a tha tieng amanih a se tieng amanih hril dingin tu khom an hung bok nawh.
{28:22} Hi pawl hi hmun tinah mi hrilsiet kan hriet a, i ngaidan khom hriet kan nuom" an ta.
{28:23} Chuongchun, ni an ruot a, chu ni chun a umna inah mi tam takin an hung pan a, zîngkâra inthoka zàn chenin Pathien ram thu a hril a, Mosie Dàn bu le zawlneihai lekhabua inthokin anni chu Isu chungchang thu inawitir tumin an lungril inhmin a tum a.
{28:24} A thenin a thu hril chu an ring a, a thenin an ring naw a.
{28:25} An thu a khuongruol ta naw leiin Paulan hi thu hi a hril a, an tîn ta diel a. A thu hril chu, "Thlarau Thienghlimin zawlnei Isai baua ei thlatuhai kuoma a hril,
{28:26} 'Hi chihai lai hin fein hril rawh: Ngaithla rop in ta, a ngaina hre si loin, Hmu rop in ta, hmu fu si loin;
{28:27} Hi chihai lungril hi a chawlol tah a,An na an suksêt a,n mit a'n insîm bok a;Ni naw sien chu mitin hmûng an ta,Nain ngaithlâng an ta,Lungrila manin ngha kîr an ta,Ka lo sukdam tawl awm si'iti kha a lo hril indik ngot el.
{28:28} Chuongchun, Pathien sandamna chu Jentêlhai kuomah pèk a nih ti hi lo hre ro. Anni chun ngai khom ngaithlâng an tih" a ta.
{28:29} Hi hi a hril zoin Judahai chu nasa taka insêlin an suok tawl tah a.j
{28:30} Paula chu kum hni pum hlûm ama in hluoa chun a um a, a kuoma hung lèng taphot a lo lawm a.
{28:31} Pathien ram thu a hril a, Lalpa Isu Krista thu chu huoi takin an chùktir hlak a, tu khomin an khap si nawh.
