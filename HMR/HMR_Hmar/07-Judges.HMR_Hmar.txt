{1:1} Josua thi hnung chun Israelhaiin LALPA kuomah, "Kan ta dinga Kanan mihai do dinga inthok hmasatu tak ding chu tu hnam am nîng a ta?" tiin an indon a.
{1:2} LALPA chun, "Juda thlahai inthok suok hmasa tak raw se, a kutah ram chu ka pèk tah" a ta.
{1:3} Juda thlahai chun an unau Simeon thlahai kuomah, "LALPAN a mi pèk rama chun Kanan mihai mi hang dopui unla, nangni khom in ram chanpuola um mihai chu dopui vèng kan ti cheu" an ta, chuongchun Simeon thlahai chun an fepui a.
{1:4} Judahai chun an hang do a, Kanan mihai le Periz mihai chu LALPAN an kutah a pèk a, Bezek khuoah mi sîng khat an that a.
{1:5} Kanan mihai le Periz mihai chu an tukdol lai chun Adoni-Bezek khom an hang hmu a, an bei a,
{1:6} a tlân suok a, sienkhom an hnot zui a, an man a, a kutpui le kepui an tanpèk a.
{1:7} Adoni-Bezek chun, "Lal sawmsari kutpui le kepui ka tanpèkhaiin ka dawkân hnuoiah ka bu mal tla an rût hlak a, ka thaw ang charin Pathienin a mi thungrul ve a ni tah hi" a ta. Ama chu Jerusalemah an thuoi a, chu taka chun a thi a.
{1:8} Juda thlahai chun Jerusalem an hang bei a, an lâk a, khawpui chu kawlhnâmin an sàm a, an raw bok a.
{1:9} Chu hnung chun tlâng ram le sim tieng le tlâk tieng pang tlâng thuta um Kanan mihai chu bei dingin Juda thlahai chu an fe thla a.
{1:10} Hebron (Kiriat Arba an ti hlak bok) a Kanan mihai chu an va bei a, Sesai hai, Ahiman hai le Talmai hai chu an that a.
{1:11} Chu taka inthok chun Debir khuo, kha hmaa Kiriat Sefer an ti hlak chu an va rûn a.
{1:12} Kaleb chun, "Kiriat Sefer beia latú tù chu ka naunu a nuhmei dingin pêng ka tih" a ta.
{1:13} Kaleb sangpa Kenaz naupa Othniel chun a lâk a, Kaleb chun a naunu Aksa chu nuhmeiah an neitir a.
{1:14} Ni khat chu a pasal Othniel kuomah Aksa chu a hung a, a pa kuoma ram hni bel dingin a pasal chun a lo infui a. Chun, a sabengtung chunga inthoka Aksa a hung tum chun Kaleb-in, "Iem ka thawpèk thei ding che?" tiin a lo indon a.
{1:15} Ama chun, "Thil hni che ka nuom a nih. Sim tieng ram i mi pèk ta si hin chu tuikhur khom hi mi pe sa law law rawh" a ta. Kaleb chun tuikhur chuonchung le tuikhur chuonhnuoi chu a pèk a.
{1:16} Ken mi Mosie tarpupa thlahai chu Tûm khawpuia inthok chun Juda thlahai leh sim tienga Judai ram thlaler, Arad kawla chun an inson tung a.
{1:17} Chun, Juda thlahai chu an unau Simeon thlahai leh an inthok suok a, Zefat khuoa um Kanan mihai chu an hang bei a, an khawpui an suksiet vong a. Chuleiin chu khawpui hminga chun Hormaa an inbûk a.
{1:18} Juda thlahai chun Gaza le Askelon le Ekron khawpui, mania rambung nei seng chu an lâk bok a.
{1:19} LALPA chu Judahai kuomah a um a, tlângrama chênghai chu an hnot hmang vong a, phairuoma chênghai ruok chun thîr tawlailir an nei leiin an hnot suok thei nawh.
{1:20} Mosien thu a lo tiem tah angin, Hebron khuo chu Kaleb an pêk a, chu taka mi Anak naupa pathumhai chu a hnot suok a.
{1:21} Benjamin thlahai ruok chun Jerusalem hluotu Jebu-hai chu an hnot suok naw leiin, Jebu-hai le Benjamin thlahai chu tu chen hin Jerusalemah an la chêng hmunkhat ta zing a nih.
{1:22} Josefa sûngkuohai khom Bethel bei dingin an inthok suok a, anni chu LALPAN a umpui a.
{1:23} Josefa sûngkuohai chun enthlatu ding Bethela chun mi an tir a (Bethel hming hmasa chu Luz a nih).
{1:24} Enthlatuhai chun khaw sûnga inthoka hung suok mi pakhat hi an hmu a, a kuomah, "Khawpui sûng lûtna mi hril la, i chungah tha takin thawng kan tih" an ta.
{1:25} Khawpui sûng lûtna chu a hril a, chuongchun kawlhnâmin khuo chu an bei a, chu mipa le a sûnghai ti chauh naw chu tu khom damin an hlà nawh.
{1:26} Chu mipa chu Hit-hai ramah a lût a, khuo a siem a, a khaw hmingah 'Luz' a'n bûk a, tu chen hin chu hming chu a la put a nih.
{1:27} Khuo hieng Bet San hai, Tanak hai, Dor hai, Ibleam hai, Megido hai le an khawpera chèng Kanan mihai chun a ramah um lui an tum tlat leiin Manase hnamhai chun an hnot suok tawl nawh.
{1:28} Israelhai an hung hrât hnung khomin Kanan mihai chu sinthawa sor dingin an inumtir a, an hnot suok fai vong ta nawh.
{1:29} Efraim hnamhai chun Gezer khuoa Kanan mihai chu an hnot suok naw a, Gezer khuoa chun anni lai an chèng ve ta lem a nih.
{1:30} Zebulun hnamhai khomin Kitron le Nahalol khuoa Kanan mihai chu an hnot suok bik bok nawh; Kanan mihai chu sinthawa sor dingin anni lai an um ta zing a nih.
{1:31} Aser hnamhai chun hieng Ako, Sidon, Ahlab, Akzib, Helba, Afek le Rehob khuoa umhai chu an hnot suok nawh;
{1:32} hieng lei hin Aser hnamhai chu Kanan mihai lai an um ta lem a nih.
{1:33} Naftalia hnamhai chun Bet-semes khuo le Bet-anat khuoa umhai chu an hnot suok nawh; chu rama um Kanan mihai lai chun an chèng ve a, Bet-Semes le Bet-Anat khuoa umhai chu sinthawa sorah an hmang ta lem a nih.
{1:34} Amor mihai chun Dan hnamhai chu tlângram tieng an hnot tom vong a, phairuom tienga an hung tlâk thlàk an phal nawh.
{1:35} Heres tlâng le Aijalon le Salbim khuoa hai chun Amor mihai chun thang an khaw nghet tlat a; amiruokchu Josefa sûngkuo an hung hrât pei hnung chun sinthawa sor dingin an hung hmang tah a nih.
{1:36} Amorhai ramri chu Ainuvet Kawn (Akrabbim) a inthoka Sela le a khêl ram chen a nih.
{2:1} LALPA vântirko chu Gilgal khuoa inthokin Bokim khuoah a hang fe a, an kuomah, " Aigupta rama inthokin ka thuoi suok cheu a, in pi le puhai kuoma inkhâm meua pêk ka tiem rama chun ka thuoi lût cheu a. Ka hril tah ang khan, in kuoma ka thuthlung kha bawse naw top ka tih.
{2:2} Hi rama umhai leh hin thuthlung siem lo ding le an maichâmhai sukchimpèk vong dingin thu ka pêk cheu a, sienkhom ka thupêk in zawm nawh. Ieng leia hieng thil hi in thaw am a na?
{2:3} Chuleiin, tuta inthok hin anni chu hnot suokpèk ta nawng ka ti cheu. In nàka suntu hling hung nîng an ta, an pathienhai chu in ta dingin châng nîng an tih" a ta.
{2:4} LALPA vântirkoin chuong thuhai a hril zo chun Israel mipui chu inring takin an tap a.
{2:5} Chu hmun hminga chun 'Bokim'b an inbûk a. Chu hmuna chun LALPA kuomah inthawina an inhlàn a.
{2:6} Josuan mipuihai an tìntir hnung chun Israel thlahai chu mi tin mani chanpuol seng ram chu hluo dingin an fe dar a.
{2:7} Josua dam sûng po le ama nèka dam sawt upahai, Israelhai ta dinga iengkim LALPAN a thawpêk dàn hretuhai an la dam sûng po chun mipuihai chun LALPA rong an bawl hlak a.
{2:8} Nuna naupa Josua, LALPA siehlaw chu kum za le kum sawm miin a thi a.
{2:9} Gaza tlâng hmar tieng pang Efraim tlâng rama chun ama chanpuol ramri sûng Timnat-Heres khuoah an phûm a.
{2:10} Chuong suonhai po po khom chu an thlatuhai kuomah an fe zo ta a; chuonghai hnunga chun LALPA hre lo le Israelhai ta dinga a thilthawhai hre bok lo suon dang an hung um a.
{2:11} Israel thlahai chun LALPA mithmuah thil suol an thaw a, Baal rong chu an bawl el ta a.
{2:12} LALPA, an thlatuhai Pathien, Aigupta rama inthoka thuoi suoktu kha an nghatsan a, pathien dang, an kawl le kienga umhai pathien laia mi chu an zui a, chibai an bûk a.
{2:13} LALPA chu nghatsan a, Baal le Astoretc hai rong an bawl leiin Pathien lungsenna chu an chok tho a.
{2:14} Chuongchun, LALPA chu Israelhai chungah a lungsen a, anni rok hlaktu kuta chun pe suokin, an kawl le kienga um, an hmèlmahai kuoma chun a zor a, an hmèlmahai chu an ngam thei ta naw a.
{2:15} LALPAN inkhâm meua a lo hril tah angin, râl do dinga an fèna taphotah LALPA kut chu anni chunga chun a se tieng zawngin a tla pei a, namen loin an beidong a.
{2:16} Chuongchun, LALPAN rorêltuhai a ruotpêk a, chuonghai chun roktuhai kuta inthokin an hung san suok a.
{2:17} Chuong sa khom chun rorèltuhai thu chu zawm nuom loin, pathien danghai lakah an uire a, anni chu an biek lem a, an thlatuhaiin LALPA thupêk an pom le zawm hlak ang khan thaw loin inrang takin an pètsan tah a nih.
{2:18} An ta dinga rorêltu LALPAN a siempêk taphot kuoma chun LALPA chu a um a, nêksawrtu le sukrimsituhai hnuoia an inrûm pha leh LALPAN a lunginsiet tawl tlat si leiin, rorêltu dam sûng po chun an hmèlmahai kuta inthokin a san suok pei hlak a.
{2:19} Amiruokchu, rorèltu a thi pha leh mipui an hnungtol nawk a, an thlatuhai nèka nasa lemin pathien danghai rong bawlin chibai an bûk a, an thil suol thaw chîng le lulul chu an ma chuong bok nawh.
{2:20} Chuleiin, LALPA lung chu Israelhai chungah a sen ta hle a, "Hi hnamhai hin an thlatuhai kuoma thu ka pêk, ka thuthlung chu an bawsiet a, ka thu khom an ngâithlàk ta naw leiin,
{2:21} keikhomin tuta inthok chu Josua thi hmaa ka hnot suok tah hnamhai ti bâk kha chu hnot suokpêk ta naw nîng.
{2:22} Hieng Israel thlahai hin an thlàtuhaiin LALPA dàn an hraw ang khan an hraw ve ding le ding naw fiena dingin anni chu hmang tawl lem ka tih" a ta.
{2:23} Chuleiin LALPAN chuong hnamhai chu Josua kutah pea hnot suok vong nghal el loin, a ramah a la'n umtir zing tawl a nih.
{3:1} Kanan rama um Israelhai laia mi râl la do ngai dèr lohai fiena dingin LALPAN hnam thenkhat a rama chun a'n umtir a.
{3:2} Israel thla suon thar, tuta hmaa indo dàn ieng khom la hre ngai dèr lohaiin râl bei dàn an inchûk theina ding chaua anni chu a'n umtir an nih.
{3:3} Chuonghai chu Filistinhai lal panga hai, Kanan mihai po po, Sidon mi hai le Lebanon tlâng ram Baal-Hermon tlânga inthoka Hamat kawn chena inzar Hiv mihai chu an nih.
{3:4} LALPAN Mosie hmanga an thlàtuhai kuoma thu a lo pèkhai kha Israelhaiin an zawm ding le ding naw hrietna ding le fiena dinga a'n umtir a nih.
{3:5} Israel thlahai chu Hit mihai, Amor mihai, Periz mihai, Hiv mihai le Jebu mihai lai chun an um a.
{3:6} Chuongchun, an innei pol a, an pathienhai rong an bawl a.
{3:7} Israel thlahai chun LALPA mithmuah thil suol an thaw a, LALPA an Pathien chu an theinghil a, Baal le Astoret hai rong an bawl a.
{3:8} Chuongchun, LALPA chu Israelhai chungah a lungsen ta hle a, anni chu Mesopotamia hmar thlang tieng ram lal Kushan-Risathaim kutah a zor a, a hnuoia chun kum riet an um a.
{3:9} Israel thlahai chun LALPA an ko charin LALPA chun Israel thlahai chu sandamtu a hung siempêk a, chu mi chun a hung sandam a, ama chu Kaleb sangpa Kenaz naupa Othniel a nih.
{3:10} LALPA thlarau chu a chungah a hung tlung a, Israelhai ro a rêlpêk a, râl bei dingin a'n thok suok a, LALPAN Mesopotamia ram lal Kusan-Rishathaim chu a kutah a pèk a, a hne a.
{3:11} Chuongchun, ram chu Othniel a thi chenin kum sawmli sùng a ralmuong tah a nih.
{3:12} Israel thlahai chun LALPA mithmuah thil suol an thaw nawk a. Chuonga thil suol an thaw lei chun LALPAN Moab lal Eglon chu anni nèka hrâtin a sie a.
{3:13} Ama chun Amon mihai le Amalek mihai chu a'n pun khawm a, Israel thlahai chu an bei a, Tûm khawpuid chu an hluo a.
{3:14} Israelhai chu Moab lal Eglon thu hnuoiah kum sawm le kum riet an um a.
{3:15} Israel thlahai chun LALPA an ko nawk a, sandamtu dingin LALPAN Benjamin hnama mi Gera naupa Ehud, voikawlong chu a siempèk a, ama chu Israel thlahai chun Moab lal Eglon kuoma pêk ding sie an inchawitir a.
{3:16} Ehud chun kawlhnâm ngei ton, tong chen vela sei a sut a, chu chu a malpui chang tieng puon hnuoiah a taivon sa a.
{3:17} Moab lal Eglon chu sie a pêk a, ama chu mi thau tak el a nih.
{3:18} Sie a pêk zo chun sie chawituhai leh an kîr nawk nghal a.
{3:19} Sienkhom, ama ruok chu Gilgal khaw bula pathien lem lung an kerna hmuna inthok chun a kîr nawk a, "E khai, lalpa, thurûk hril ding che ka nei a nih" a ta. Lal chun, "To thiep ro khai" a ta, a bula ngîr po po chun an suoksan ta vong a.
{3:20} Nipui chànga a chawl hadamna pindan chunghnunga ama khât chaua thung lal chu a va pan hnai a, "Pathienin i kuoma hril ding thu a mi'n cha a nih" a ta, lal chu a thungnaa inthok chun a hung tho a.
{3:21} Ehud chun a kut voi tiengin a malpui chang tienga a kawlhnâm pai chu a phawi a, lal phinga chun a sun rak a.
{3:22} A chemha chen a tlum a, a kawlhnâm chu a thau chun a hnaw ping a, kawlhnâm chu a phawi suok naw leiin a hnung tieng chen a dawt tlang a.
{3:23} Ehud chu a suok a, pindan kot chu a khâr a, a kal tlat a.
{3:24} A suok hnung chun a siehlawhai chu an hung a, pindan chu a lo inkal leiin thlan sukdeina pindanah lal chu a van thier ni dingin an ring a.
{3:25} Sawt tak an nghâk hnung khoma pindan kotkhâr chu a hong ta si naw leiin chabi an lâk a, an hong a, an lalpa chu tuongah thi sain a lo inhlum dèr el a.
{3:26} Chuonga an nghâk sùng chun Ehud chu a lo tlân hmang a, lung milem an serna hmun chu a pêl a, Seira-ah a tlân lût a.
{3:27} Chu hmun a tlung phing leh, Efraim tlâng rama chun a tawtawrawt a mût a, Israel thlahai chu tlânga inthokin a kuomah an hung thla a, aman hma a thuoi a.
{3:28} "Mi zui ro, in hmèlma Moab mihai chu LALPAN in kutah a pêk an tah" a ta, chuongchun an zui thlàk a, Moab panna Jordan kai chu an lâk vong a, tu khom an inkâitir phal nawh.
{3:29} Chu ni chun Moab mi, mi hrât le awmkhau ngot khom sîngkhat vel an that a, tu khom a tlân suok hrim an um nawh.
{3:30} Chu nia inthok chun Moab-hai chu Israelhai lakah an tlawm ta a, a ram khom kum sawmriet sung ralmuongin a um tah a nih.
{3:31} Ehud zoa chun Anat naupa Samgar a hung inlang a, ama chun bawng hawlna thîr zum ringotin Filisitin mi zaruk a sun hlum a. Ama khom hi Israelhai san suoktu a nih.
{4:1} Ehud thi hnungin Israel thlahai chun LALPA mithmuah thil suol an thaw nawk ta a.
{4:2} Chuongchun, LALPA chun Hazora Kanan lal Jabin kutah anni chu a zor a. A sipai kawmandar chu Sisera a na, ama chu Haroset Hagoyim-a um a nih.
{4:3} Ama chun thîr tawlailir zakuo a nei a, kum sawmhni sûng top Israel thlahai chu rawng taka a nêksawr leiin thangpuitu dingin LALPA an ko a.
{4:4} Chuong laia Israelhai thuoitu chu Lapidot nuhmei, zawlnei Debora a nih.
{4:5} Ama chun Rama le Bethel khaw inkàra Debora Tûm thing hmuna chun rorêlna hmun a'n din a, chu taka chun Israel thlahai chu a kuomah an ro inrêltir dingin an fe hlak a.
{4:6} Ama chun Kedes-Naftali rama inthokin Abinoam naupa Barak chu a'n cha a, "LALPA, Israelhai Pathienin, 'Naftali thlahai le Zebulun thlahai laia mi sîng khat thuoi la, Tabor tlângah hang fe rawh.
{4:7} Kison vadungah Jabin sipai kawmandar Sisera chu a tawlailir le a rawihai leh hung tir lût ka tih; chun anni chu ka pêk che' a ti a nih"tiin.
{4:8} Barak chun a kuomah, "I mi fepui ding a ni chun fèng ka ta, i mi fepui naw ding a ni ruok chun fe naw nîng" a ta.
{4:9} Debora chun, "A tha annawm, fepui mol ka ti che. Amiruokchu, i thilthaw vel dàn lei hin, hming thatna chu chang naw ti nih, LALPA chun Sisera chu nuhmei kutah a pêk lem ding a ni si a" a ta. Chuongchun, Debora chu Barak leh Kedesh-ah a fe a.
{4:10} Chu taka chun Zebulun thlahai le Naftali thlahai chu an incha khawm a, mi sîng khat thuoiin Barak chu a'n thok suok a, Debora khom a fe ve a.
{4:11} Chun, Ken mi Heber chu Ken mi bok, Mosie tarpupa Hobab thlahai laia inthokin a lo um hrang a, Kedes khaw kawl Zananima saisuo thing bula chun puon in a va kei a.
{4:12} Abinoama naupa Barak chu Tabor tlângah a kâi ti Sisera an hril chun,
{4:13} a thîr tawlailir zakuo le a kuoma um, Haroset Hagoyim-a um a sipaihai popo chu Kison vadunga chun a thuoi khawm a.
{4:14} Chu phing leh Debora chun Barak kuomah, "Khai leh, inthok suok ta raw leh. Voisun hi LALPAN i kuta Sisera a pêk ni che a ni hi. I hmathuoitu chu LALPA a ni naw am a ni?" a ta. Chuongchun, Barak chu Tabor tlânga inthok chun a tum thla a, mi sîng khatin an zui a.
{4:15} Barakin hma a nor phei lai chun Sisera tawlailirhai le a sipaihai po po chu LALPAN kawlhnâmin a tukdol vong a, Sisera chu a tawlailira inthokin a tum a, kein a tlân hmang ta dai a.
{4:16} Barak chun tawlailirhai le sipaihai chu Jentailhai ram Haroset Hagoyim chen a hnot a, Sisera sipai po po chu kawlhnâmin a that a, dama hlà pakhat khom a nei nawh.
{4:17} Sisera ruok chu Ken mi, Heber nuhmei Jael puon ina chun a tlân lût a. Hazor lal Jabin le Ken mi Heber sûnghai chu inrem zinga um an nih.
{4:18} Jael chu Sisera hmuok dingin a hung suok a, a kuomah, "Ka lalpa, hung lût rawh, ti der naw rawh" a ta. Chuongchun, puon in sûnga chun a zui lût a, ama chun puon a'n khum a.
{4:19} Sisera chun, "Lunginsiet takin tui mi hung pe raw khai, ka dang a châr êm el" a ta. Ama chun bawngnene siena bawm a hong a, a'n dawntir a, puon an khum nawk a.
{4:20} Sisera chun, "Puon in kotkhàra khan ngîr la, 'Hi taka hin mi an um am?' tia an hung indon che chun, 'An um nawh' lo ti pei rawh" a ta.
{4:21} Nisienlakhom, Heber nuhmei Jael chun puon in thlungna hèmkil hmol zum le tubo chu a lâk a, damtein a pan phei a, sawl êm êma a in lai chu a bekah hèmkil zum chun a hem tlang a, hnuoiah a hem bùr a, a thi ta a.
{4:22} Barak chun Sisera chu a hung hnot pei a, lo hmuok dingin Jael chu a va suok a, a kuomah, "Hung raw khai, i mi zawngpa chu lo inhmutir ka ti che" a ta. Chuongchun a zui lût a, Sisera chu a bekah hèmkil inbûr ngura a thi saa lo zâl chu a hmu a.
{4:23} Chu ni chun Israel thlahai chun Kanan lal Jabin chungah hnena an chang a.
{4:24} Kanan lal Jabin chu an suksiet dèr hma khat chu Israelhai chun thâ an inthla hrim hrim nawh.
{5:1} Chuongchun, chu ni chun Debora le Abinoam naupa Barak chun hi hla hi an sak a:
{5:2} "LALPA chu inpâkin um raw se!Israel hotuhaiin hma an thuoi a,Inhawk takin mipuiin an zui.
{5:3} "Lalhai, lo ngaithla unla,Hotuhai, in na lo sit ro;LALPA chu zâiin chawi ka ta,LALPA, Israel Pathien kuomah,Rimawi ka rem ding a nih.
{5:4} "Aw LALPA, Seir tlâng pêl a,Edoma inthok i hung suok ni khan,Hnuoi chu inthinin, vân a tè a,Sumin ruo an sûrtir chur chur.
{5:5} Sinaia khan LALPA hmaah,Tlânghai chu an inthin dur dur, LALPA, Israel Pathien hmaah.
{5:6} "Anat naupa Samgar dam laiin,Jael dam lai ni ngeia chun,Lamlienhai chu rausana umin,Khuolzinhan lam kawi an hraw.
{5:7} Israel rama khuohai chu,Hluo loin an ram zo a,An ram zo, an ram zo ie,Kei Debora ka chêt hma chun,Kei Israel ram nu ngei hi,Ka hung chêt ve hmà khat chu.
{5:8} Pathien dang an biek charin,Kotsuoah râlin an hung nang.Israel mi sâng sawmli lai,Fei le phaw chawi an um nawh.
{5:9} Israel thuoiituhai ka lainat ngei,Tlawmngaia zuituhai khom chu:LALPA chu inpâkin um raw se.
{5:10} "Sabengtung vâr chunga chuong,Thungna innema inthunghai le,Nangni kea lawn pawl khomin,
{5:11} Thal kâptuhai ri hriet phâk lona,Tuikhura an zâihla sak ri chu,In rêngin lo ngaithla ro khai:LALPA thil fel thaw thu inzawtin,Israel rama LALPA mi huoisenhan,Hnena an chang thu an hril a ni chu!"Chuongchun LALPA mipuihai chu,Kotsuoah inhawr khawmin,
{5:12} "Debora har rawh, har rawh!Zâi hla remin hma thuoi rawh;Aw nang Barak, Abinoam naupa,Hung thoin hma hung thuoi la,Manhai chu salah thuoi rawh"Tiin an khêk dur dur a.
{5:13} "Mi dang la um pohai chu,An thuoituhai leh an hung thla,Mi hrât tak mi beipui dingin,LALPA mihai an hung chim thla.
{5:14} Amalek zungzàmhai chu,Efraim-a inthokin an hung a,Benjamin mihan an hung zui. Makir-a inthokin hotuhai an hung,Zebulun-a inthokin ziektuhai.
{5:15} Isakar hotuhan Debora an zui,Isakar a hung, Barak khom a hung,Varuomah an zui thla pei."Reuben khawzawla ruok chu,Lung awp inkâiin an um.
{5:16} Ieng dinga ramriekhai lai,Ran chingtuhai rawl ringot,Ngaithla dinga in um am?A nih, Reuben biela mihai chu,Lungawp inkâiin an um.
{5:17} "Jordan râl Gilead bielah,Gad hnamhai an um tok tok;Dan-hai hlakin long an nghâk a,An riebûk tuipui kamah,Aser-hai an inthung tok tok.
{5:18} "Zebulun hnamhai ruok chun,Thi huomin thang an lâk a,Naftali-hai khomin thi an huom,An chêngna phul hmun sàngah.
{5:19} "Lalhai an hung, an indopui,Tanak hmun Megido tuikhurah,Kanan lalhai leh an indo,Sienkhom tangka le râllâk,Ieng khom hawn kîr an nei nawh.
{5:20} Vâna arasihai chenin,An lampuia inthok chun,Sisera chu an hung do a.
{5:21} Vadung hlun Kison ngei chun,Anni chu a lèn hmang tah.Aw ka thlarau, hma tieng panin,Hrât takin kal chawi pei rawh!
{5:22} Chu zoah sakor tlàn ri chu,A thûmin a thûm dur dur a,Sakor hrâthai an tlân puot puot.
{5:23} Vântirko chun hieng hin a hril:Meroze chu tongsie inphur ro,A sûnga chènghai po po khom,LALPA chu thangpui lo a,LALPAN mi hrât a beinaah,A hung inthok nuom naw leiin.
{5:24} "Puon ina chêng nu po po lai,Ken mi Heber nuhmei Jael chu,Nu vângnei chungchuong a nih.
{5:25} Sisera'n tui a hni a,Bawngnene a lo pêk a,Mi tha no ngei ela chun,Bawngnene khal a lo pêk.
{5:26} Puon in hèmkil a lâk a,Chang tieng tubo a chawi a,Sisera lu a hem hawp a,A bekah a hem tlang pùr.
{5:27} A ke bulah a bok ruop a,Chu chun thiin an hlum ruou.
{5:28} "A nu'n zawngdaikal awngah,Sisera hung kîr ding a lo thlîr a,'Iem a ta a tawlailir a hung kîr intak?Ieng leia a muongchang am a na?'Tiin a'n don vel ruoi a.
{5:29} Anni laia nu var tak chun,Ama zawna siem bok chu,Hril nonin a lo don a:
{5:30} 'Râllâk sum insem khop ding,Nunghâk pahni bêk hawn ding,Sisera râllâk ding puon ze mawi,Rong chi hrang hranga chei,Rîng bât ding puon zep mawi,An hmu naw lei amani ding maw?'
{5:31} "Chuong ang tak chun aw LALPA,I hmèlma po po chu ram raw se!Nangma hmangaituhai ruok chu,Ropui taka hung suok hlak,Zîng nisa angin var raw se!"tiin.Chuongchun, a ram chu kum sawmli sûng râlmuongin a um a.
{6:1} Chuongchun, Israel thlahai chun LALPA mithmuah thil suol an lo thaw nawk ta a, LALPA chun Midianhai kutah kum sari a pêk suok a.
{6:2} Midianhaiin an suknomnat nasa êm leiin Israelhai chun tlâng kak kâra hai, pûka hai le kula hai chun hmun an khuor a.
{6:3} Israelhaiin thlai an chìng charin Midianhai amanih, Amalekhai amanih le sak tieng mi tuhai amaniin an hung rûn zie a.
{6:4} An rama chun an inkul a, Gaza chenin an thlaihai an suksiet a, Israel rama thil to rêng rêng le an beram hai, bawng hai le sabengtung hai chenin hlà hrim an nei nawh.
{6:5} An ran ruol le puon inhai leh khàu hon ang elin an hung phul a, anni le an sanghawngseihai chu tiem sèng ruol khom an ni nawh; a ram chu sukram dingin an hung rûn hlak a nih.
{6:6} Chuonga Midianhaiin an sukrethei êm leiin Israelhai chun thangpuitu dingin LALPA an ko a.
{6:7} Midianhai leia Israelhaiin LALPA an ko nawk chun an kuomah zawlnei a hung tir a.
{6:8} Zawlnei chun, "LALPA, Israelhai Pathien chun hieng hin a tih: 'Aigupta bawia inthokin ka thuoi suok cheu a,
{6:9} Aiguptahai kuta inthok hnûk thlain, a nêksawrtu cheu po po kuta inthoka san suokin, anni chu in hmaah ka hnot suok a, an ram ka pêk cheu a.
{6:10} 'Kei hi LALPA in Pathien chu ka na, hieng in umna ram neitu Amor mihai pathien hi be naw ro' ka ti a, sienkhom ka thu in pom si nawh' a tih" tiin a hril a.
{6:11} Chun, LALPA vântirko chu Ofra khuoah a fe a, Abiezar mi, Joasa saisuo thing bula chun a thung a, Joasa naupa Gideon chun Midianhai hmu thei lo dingin grep sawrna khura chun bu a lo chìl a.
{6:12} LALPA vântirko chu a kuomah a hung inlàr a, "Nang mi hrât le huoisen, LALPA chu i kuomah a um" a ta.
{6:13} Gideon chun, "Aw pu, LALPA kan kuomah a um si chun, iengtiziea hienga kan chunga thil a tlung si am a na? Kan thlatuhai khan LALPAN Aiguptaa inthokin a mi thuoi suok thu an hril chânga a thil mak thaw an mi hril zozàihai kha khaw lam iem a chang zo an ta a? Tu hin chu LALPAN a mi nghatsan dèr ta a, Midianhai kutah a mi pêk an ta hi" a ta.
{6:14} LALPA chu ama tieng a hung ngha a, a kuomah, "I hrâtna hin fe la, Israelhai chu Midianhai kuta inthokin va san suok rawh. Ka tir che an naw maw?" a ta.
{6:15} Gideon chun, "Ieng tin am Israelhai chu sandam thei telul ka ta? Kan sûngkuo hi Manase thlahai lai khom a che thei naw tak kan ni a, kei hlak hi ka unauhai laia a chîn tak ka ni nawk bok si" a ta.
{6:16} LALPA chun, "I kuomah ka um ding annawm; Midianhai chu a ruolin hem thlu vong i tih" a ta.
{6:17} Gideon chun, "I mit ka tlung ta rau rau si hin chu, a mi betu hi nang ngei i nih ti hrietna ding inchikna mi pe rawh.
{6:18} I hmaa ka thil inhlân ding chawia ka hung kîr hma khat chu hi taka hin lunginsiet takin mi lo la umpêk zing rawh" a ta. LALPA chun, "I hung kîr nawk hma khat chu lo nghâk ka ti che" a ta.
{6:19} Gideon chu inah a lût a, kèl te le beiphit kilogram sawm, chol thang loin a hung buotsai a. A sa chu leipupah a sie a, sa tui hâng chu bela hung chawiin, saisuo thing hnuoia chun a hung inhlàn a.
{6:20} Vântirko chun a kuomah, "Sa le chol thang lo bei kha la la, hi lung chunga hin sie la, a tui hâng ruok kha chu bun thla rawh" a ta.
{6:21} Chuong ang chun a thaw a. LALPA vântirko chun a hmol chawi lai hmorin sa le chol thang lo bei chu a hang tawk a, lunga inthok chun mei a hung suok a, sa le chol thang lo bei chu a kâng ral ta vong a. Chun, LALPA vântirko chu a bo ta dai a.
{6:22} LALPA vântirko a nih ti Gideon-in a hung hriet chun, "Aw, LALPA Chunghnungtak, hlak chu hmaisana ngei LALPA vântirko ka hmu a lo ni zinga!" a ta.
{6:23} LALPA chun a kuomah, "Thlamuong takin um rawh. Ti naw rawh; thi naw ti nih" a ta.
{6:24} Chu hmuna chun Gideon-in LALPA ta dingin maichâm a siem a, Jehova Shalom a'n bûk a, chu chu tu chen hin Abiezar mihai khuo Ofra-ah a la um zing.
{6:25} Chu zân vèk chun LALPAN a kuomah, "I pa bawngchal le bawngchal dang kum sari mi chu kei la, i pa Baal maichâm sukchim vong la, a sîra Asera lem thing hi phûr thlu bok rawh.
{6:26} Hi hmun sânga hin LALPA i Pathien ta dingin maichâm nghet tak indin la, Asera lem thing i phûr thlùk kha hmangin bawngchal pahnina chu pumraw thilhlânah inhlàn rawh" a ta.
{6:27} Gideon chun a siehlaw sawm thuoiin LALPAN a hril ang tak chun a thaw a. A sûnghai le a khaw mihai chu a ti leiin sûna nèkin zânah a thaw lem a.
{6:28} A khaw mihai zîng tieng an hung tho chun, Baal maichâm chu sukchimin a lo um a, a bula Asera lem thing khom phûr thlûkin a um bok a, maichâm bawl thar hlol chunga chun bawngchal pahnina chu inhlànin an hmu a.
{6:29} "Tu thaw tak am an ta ding maw?" an inti sup sup a. Fîmkhur taka an hang dap vel hnung chun, "Joas naupa Gideon thaw a lo ni zing annawm!" an ti ta a.
{6:30} A khaw mihai chun Joas kuomah, "I naupa hung thuoi suok rawh. Baal maichâm a sukchim a, a bula Asera lem thing a phûr thlûk leiin a thi ngei ding a nih" an ta.
{6:31} Joas chun ama hung khingtuhai po po kuoma chun, "Baal chu in tan ding a ni maw? Ama chu in hum tum a ni? Tu khom a tantu taphot chu zîng tieng la la hin sukhlum ding a nih. Baal chu pathien a ni takzet chun, a maichâm sukchimtu chu aman khing raw se" a ta.
{6:32} 'Baal-in khing raw se' a ti leiin chu ni chun Gideon hming lemah 'Jerub-Baal' tiin an inbûk a, Baal maichâm a suksiet leiin.
{6:33} Chun, Midian hai, Amalek hai le khaw sak tieng mihai chu thangruolin Jordan an hung kàn a, Jezreel phairuomah an inkul a.
{6:34} LALPA Thlarau chu Gideon chungah a hung tlung a, a hnung zuitu ding Abiezar mihai ko khawmna dingin tawtawrawt a hang mût a.
{6:35} Manase-hai kuomah mi an intlàntir a, anni khom chun an hung pan khawm a. Aser-hai, Zebulun-hai le Naftali-hai khom a'n cha khawm a, anni khomin an hung fin a.
{6:36} Gideon chun Pathien kuomah, "I hril tah anga ka kuta Israelhai hi i sandam ding a ni chun,
{6:37} ngai ta, hrizawlah beram hmul sieng ka ta, beram hmula chun daidaw a lo um a, a vela hnuoi po po chu a hul vong si chun, i hril angin, keima kut hmangin Israelhai hi i sandam ding a nih ti hre thei ka tih" a ta.
{6:38} Chuong ang chun a lo um ngei a, zîngkàr inhma takin a tho a, beram hmul a hang sawr chun tui no khat zet a sawr suok el ta a.
{6:39} Chun, Gideon chun Pathien kuomah, "Ka chungah lungsen naw rawh. Voi khat bêk hang hril nawk ka tih. Lunginsiet takin voi khat chau bèk beram hmulin mi la'n fietir nawk rawh. Tuta tum hin chu beram hmul chauh hul sien, hnuoi chu daidawin hu dup thung raw se" a ta.
{6:40} Chuong ang tak chun Pathienin chu zân chun a hung thaw a, beram hmul chauh chu a lo hul a, hnuoi chung chu daidawin a hu dup ta thung a.
{7:1} Zîngkàr chun Jerub-Baal (chu chu Gideon) le a mihai chu Harod tuikhur bula chun an inkul a. Midianhai chu an umnaa inthoka hmar tieng ruom More tlâng thuta chun an inkul ve a.
{7:2} LALPA chun Gideon kuomah, "I kuta Midianhai ka pêk ding che a ni si chun mi i hau taluo. Chuong naw chun Israelhaiin, 'Keini kut ngeia insandam kan nih' mi tikhum hlauh rawi an tih.
{7:3} Chuleiin, mipuihai hriet ngeiah, 'Tu khom ti le inthin taphot chu Gilead tlânga inthok hin kîr nawk raw hai se' tiin puong rawh" a ta. Chuongchun, mi sîng hni le sâng hnih an kîr a, sîng khat an la um a.
{7:4} Sienkhom, LALPA chun Gideon kuomah, "Mi an la tam taluo rop. Vadungah thuoi thla vong la, keiin thlierpêk ka ti che. Keiin, i kuoma hung ding ka ti po hung an ta, hung lo ding ka ti po kîr nawk raw se" a ta.
{7:5} Gideon chun a mihai chu vadungah a thuoi thlâk a. Chu taka chun LALPAN, ui anga leia tui a lieka liek taphot chu sie hran la; kûna thingthia tui dît taphot hai chu sie hrang bok rawh" a ta.
{7:6} Kut phaa mi tui a lieka liek mi zathum an um a, mi dang po chu kûna thingthia tui dît vong an nih.
{7:7} Chuongchun, LALPAN Gideon kuomah, "Mi zathum, kuta tui luoka liekhai po kha hmangin ka sandam ding cheu a na, Midianhai hi i kutah ka pêk ding a nih. Mi dang po po chu an in tieng inkîrtir nawk vong rawh" a ta.
{7:8} Gideon chun Israel mi zathum ti chauh naw chu an in tieng a tirkîr vong a, tawtawrawt le fâk ding an chawihai ruok chu mi zathum chun an kol a. Midianhai chu an hnuoi ruoma chun an inkul a.
{7:9} Chu zân chun LALPAN Gideon kuomah, "Tho la, an inkulna hmunah tum thla rawh, anni chu i kutah ka pêk ding a nih.
{7:10} Amiruokchu, zu fe i ti chun i siehlaw Pura le hin an inkulnaa chun zu fe phot unla;
{7:11} chuongchun an thu hril hrieng i ta, chu chun i kut sukhrât a ta, an inkulna chu zu bei ngam nghal i tih" a ta. Chuongchun, a siehlaw Pura le chun an inkulna tontira râl vênghai umna chu an zuk tlung a.
{7:12} Midian hai, Amalek hai le khaw sak mihai chu ruoma chun khau intam ang topin an lo um khup el a, an sanghawngsei ringot khom tiem sèng lo tuipui kama tieu anga tam an nih.
{7:13} Gideon a zuk tlung lai chun mi pakhat hin a ruolpa chu a mang a lo hril a: "Ngai ta, mang ka lo nei a, barli bei tlang hi Midianhai kula hin a hung inhlum thla a, puon inah a'n hlum lût a, a del chim a, a del pêr vong el a" a ta.
{7:14} A ruolpa chun, "Chu chu Israel mi Joas naupa Gideon kawlhnâm naw chu thil dang ni naw nih. Pathienin Midianhai le an sipaihai po po hi a kutah a pêk tah a ni chuh" a ta.
{7:15} Mang le a hrilfiena thu Gideon-in a hriet chun Pathien a chawibiek a. Israelhai inkulna hmun tieng chun a kîr nawk a, "Tho ro le khai, LALPAN Midian sipaihai chu in kutah a pêk tah a nih" a ta.
{7:16} Chuongchun, mi za thum chu pawl thumin a siem a, an rêng chun tawtawrawt le bêl ruok, a sûnga meiser sie sa chu a pêk seng a.
{7:17} Ama chun an kuomah, "Mi en unla, ka thaw ang ang hin in thaw ve pei ding a nih. Kul hmatawng tak ka tlung pha leh, ka thaw ang angin hung thaw seng ro.
{7:18} Kei le ka kuoma um po poin tawtawrawt kan mût pha leh, kil tina inthok khomin tawtawrawt lo mût ve unla, 'LALPA ta ding le Gideon ta dingin' tiin khêk seng ro" a ta.
{7:19} Gideon le a kuoma um mi zahai chun zân ril hma thet, diuti an inthlàk zo charin an kul tlâng chu an tlung a, an tawtawrawt chu an mût a, an bel chawi chu an vuok koi a.
{7:20} An pawl danghai khom chun tawtawrawt an mût a, an bèl chawi chu an vuok koi a, voi tiengin meiser an chawi a, chang tiengin tawtawrawt an chawi a, "LALPA le Gideon kawlhnâm" tiin an khèk dur dur a.
{7:21} Hmêlmahai bûk huol tuok chun mani hmun sengah an ngîr a, Midianhai chu thlabàra khêkin an tlànsie hum hum a.
{7:22} Tawtawrawt za thum chu an hang mût tuor tuor a, kul sûnga umhai chu LALPAN anni le anni kawlhnâmin a'n sattir a. Sipaihai chu Zerera tieng Bet-Sita chena tlân an um a, Tabat bula Abel Mehola ramri chen tlân tlung an um bok a.
{7:23} Israel thlâ Naftali hai, Asera hai le Manase hai chu an biel senga inthok chun Midianhai hnot dingin an hung pung khawm a.
{7:24} Gideon chun Efraim tlâng ram po poah, "Hung thla unla, Midianhai hi hung bei unla, Jordan vadung le Beth-bara va dung an kàn ding lo inchàn ro" tiin thu a thon a, mi a'n tlântir a. Chuongchun, Efraimhai chu an hung pung khawm a, Bet-Bara chenin Jordan vadung suka an lo inchân a.
{7:25} Midian lal pahnih, Oreb le Zeeb chu an man a, Oreb chu Oreb lung hmunah an that a, Zeeb chu Zeeb grèp sawrna khurah an that bok a. Midianhai chu an hnot a, Oreb le Zeeb lu an lâk chu Jordan vadung râla um Gideon kuoma chun an hung chawi a.
{8:1} Chun, Efraim-hai chun Gideon kuomah, "Iengtiziea hienga hi i mi thaw am a na? Midianhai i do ding khan ieng dinga i mi ko ve naw am a na?" an ta, an suosal nasa hle a.
{8:2} Ama chun, "Nangni thilthaw le hrilkhi chun ka thilthaw ve hi ieng khom a ni nawh. Abiezar-hai grèp hmin lo lai nèkin Efraim-hai grèp lo hmai chu a tha lem dai an naw maw?
{8:3} LALPA chun Midianhai lal Oreb le Zeeb hai chu in kutah a'n hlàn a. Nangni leh iem tekhi tlâk ka nih?" a ta. Chu phing leh an lungsen chu a rè tah a.
{8:4} Gideon le a kuoma mi za thumhai chun Jordan vadung an zuk tlung a, an kàn a, chàu ta hle hai sienkhom Midianhai chu an hnot pei a.
{8:5} Sukot khuoa mihai kuoma chun, "Ka sipaihai lunginsiet takin beipèr pe ro khai. An chau ta hlea chu Midianhai lal Zeba le Zalmuna hai chu ka la hnotpui pei tum si a" a ta.
{8:6} Sukota khaw hotuhai ruok chun, "Zeba le Zalmuna hai chu i kuta um an ni ta'm a ni? Ieng leiin am i sipaihai chu bei kan pêk ding?" an ta.
{8:7} Gideon chun, "Aw leh, chu lei tak chun, LALPAN Zeba le Zalmuna hai ka kuta a mi pêk pha chu thlalèr hling le dai hlinghai chun in taksa la sun thlèr neng nung ka tih" a ta.
{8:8} Chu taka inthok chun Peniel-ah a hang fe a, a hni ngai bok chu a hang hni a, sienkhom Sukot mihai ang bokin an lo don a.
{8:9} Chuongchun, Penielhai kuoma chun, "Hnena changa ka hung kîr nawk pha leh hi kul hi hung sukchim ka tih" tiin a hril bok a.
{8:10} Zeba le Zalmuna chu Karkor-ah an sipai sîngkhat le sângnga leh an inkul a, chuonghai chu khaw sak sipai hunghai laia la dam um sun chu an nih, kawlhnâm chawi mi nuoi khat le sîng hni chu an thi ta si a.
{8:11} Noba le Jogbeha sak tienga um ran vêngtuhai hraw hlak lam hluia chun fein, Gideon chun inring lawk dêr loa lo um sipaihai chu a hang bei thut a.
{8:12} Midianhai lal pahnih, Zeba le Zalmuna hai chu an tlànsie a, sienkhom a hnot a, a man ve ve a, an sipaihai po po chu a tukdol vong a.
{8:13} Joas naupa Gideon chu indonaa inthok chun Heres kawnah a hung kîr thla a.
{8:14} Sukot mi tlangval pakhat chu a man a, thu an don a, Sukot khuoa an hotuhai le upahai hming chu an ziektir vong a, an rêngin sawmsari le pasari an nih.
{8:15} Chun, Sukot mihai kuoma chun a hang fe a, "Zeba le Zalmuna hi en ta u, hieng mihai hi annawm, 'Zeba le Zalmuna hai i kuta um ta ang ziezànga i mi chauhai beipèr kan hang pêkna san ding kan hriet nawh!' tia in mi ti-elna hai kha!" a ta.
{8:16} A khaw upahai chu a man a, Sukot mihai mithmuah thlalèr hling le dai hlingin a hrem a.
{8:17} Chun, Peniel khaw kul chu a sukchim a, a khaw mihai chu a that a.
{8:18} Gideon chun Zeba le Zalmuna kuomah, "Tabor tlânga in mi thathai kha mi ieng ang mi am an ni a?" tiin a'n don a. Anni chun, "Nangma ang char, lal nau hmèl put vong an nih" an ta.
{8:19} Gideon chun, "Khanghai kha ka unauhai, ka nu sula inthoka pieng ve ngei an ni kha. An hringna lo hlà chu ni unla, LALPA hring zing hmingin, in hringna ka hlà ve awm vei leh!" a ta.
{8:20} A nau upa tak Jether kuoma chun, "That tawl raw leh" a ta. Jether chu naupang a la ni leiin a ti a, a kawlhnâm a phawi ngam naw a.
{8:21} Zeba le Zalmuna chun, "Nang kha hung la, mi hung that ta la; pa le pa chu ei inbei ding annawm" an ta. Gideon chu a tho a, Zeba le Zalmuna chu a that a, an sanghawngsei nghawngor khom a lâkpèk a.
{8:22} Chuongchun, mihai chun Gideon kuomah, "Midianhai lakah i mi san suok leiin kan chungah nangin ro rêl ta rawh, i nauhai le i tuhai chen khom rorêltuah um raw hai se" an ta.
{8:23} Gideon ruok chun, "In chungah ro rêl naw nîng, ka nauhai khomin rêl naw ni hai; LALPAN in chungah ro rêl lem a tih" a ta.
{8:24} Gideon bokin an kuomah, "Thil pakhat ruok chu hni cheu ka nuom: mi tinin in râllâk nabe mi pe seng ro" a ta. (Ismael thlahai chun rangkachak nabe be an ching hrim a nih.)
{8:25} Anni chun, "Pe mol kan ti che" an ta, puon an pha a, mi tinin an râllâk nabe chu an dêng khawm ta seng a.
{8:26} Rangkachak nabe a hni an pêk khawm po po rikzie chu kilogram sawmhni vang a na, chu taka chun Midian lalhaiin incheina man tam an be le or hai, khaidiet an hli hai, puon senduk an silhai, sanghawngsei rînga an inortirhai chu tiem sa lo a nih.
{8:27} Chuong rangkachaka inthok chun Gideon-in thiempu zakuo Efod a siem a, a umna khuo Ofra-ah a sie a, chu chu Israel mihai chun an biek a, an Pathien lakah uire phanain an hmang a, Gideon le a sûngkuohai ta dinga châng a hung inchang ta a.
{8:28} Chuong ang chun Midianhai chu Israel thlahai hmaah tukdolin an um a, an lu an ling nawk thei ta ngai nawh. Gideon dam sûng chun ram chu kum sawm li sûng ralmuongin a um a.
{8:29} Chun, Joas naupa Gideon chu a ina um dingin a kîr nawk a.
{8:30} Nuhmei a hau leiin nau pasal khom sawmsari a nei a.
{8:31} A hmei, Sekema um khomin nau pasal a nei a, a hming chu Abimelek a nih.
{8:32} Joas naupa Gideon chu tar kuna damin a thi a, chuongchun Abiezar mihai khuo Ofra-a chun a pa Joas thlànah an phum ve ta a.
{8:33} Gideon a thi charin Israel thlahai chu Baal lakah uirein, Baal-Berit chu pathienah an biek el ta a.
{8:34} Israel thlahai chun sîr tina um an hmèlmahai po po laka san suoktu LALPA an Pathien chu an hriet zui ta naw a,
{8:35} Israelhai ta dinga theitawp suoa thil tha po po thawtu Jerub-Baal sûngkuohai chunga khom ngilneina an insuo zui chuong tah bok nawh.
{9:1} Jerub-Baal naupa Abimelek chu Sekem khuoa a nu tahai kuomah a fe a, a puhai sûngkuo po po kuomah chun,
{9:2} "Sekem mihai kuomah, 'Jerub-Baal nauhai po po mi sawmsarihaiin in chunga ro an rêl am tha in ti lem an naw leh mi pakhat chauin?' ti indon ro. Kei hi in thisen inzompui ka nih ti hre zing bok ro" a ta.
{9:3} A nu tahai chun Sekem khuoa mi po po hrietah chuong thu chu an hril a, "Ama hi kan unaupa a nih" an ti lei chun Abimelek chu zui nuomna lungril an hung put ta a.
{9:4} Baal-Berit tempula inthokin tangka shekel sawmsari an pêk a, chu chun mi hmangna bo le tawrot tak tak a ruoi a, chuonghai chun a hnung an zui a.
{9:5} Chun, Ofra khuoa a pa inah a fe a, Jerub-Baal nauhai, ama unauhai ngei sawmsari chu lung pakhat chungah a that vong a. An mi tlum tak Jotham ruok chu a lo inbi hmang leiin a him a.
{9:6} Chuongchun, Sekem khuo le Beth Milo khuoa mi po po chu Sekem lungphun bula saisuo thing lien hnuoia chun an hung a, Abimelek chu lalah an siem a.
{9:7} Chu thu Jothamin a lo hriet chun Gerizim tlâng sîpah a hang ngîr a, rawl inring taka khêkin, "Nangni Sekem khuoa mihai, ka thu hi ngaithla unla, Pathienin nangni thu khom ngaithlàng a tih.
{9:8} Voi khat chu lal thlang tumin thing po po an pung khawm a. Oliv thing kuoma chun, 'Kan lalah nang thang rawh' an ta.
{9:9} Oliv thing chun, 'Pathien le mihriemhai ka chawimawi thei phàna tak ka thau hi suoksanin thing chunga lalah ka um ding maw?" a lo tipèk a.
{9:10} Thinghai chun theichang kuomah, 'An leh, nang hung la, kan lalah hung thang el rawh' an ta.
{9:11} Theichang chun, 'Ka ra thlum tak le inhnik tak hi suoksanin thing chunga lalah ka um ding maw?" a lo ti pêk nawk a.
{9:12} Thinghai chun grèp kung kuomah, 'Chuong an leh nang hung la, kan lalah hung thang el rawh' an ta.
{9:13} Grèp kung chun, 'Pathienhai le mihriemhai suklawmtu ka uoiin hi suoksanin thing chunga lalah ka thang ding maw?' a lo tipèk nawk pei a.
{9:14} A tawpah thinghai chun hling kuomah, 'Hung la, kan lalah hung thang el rawh' an ta.
{9:15} Hling chun, 'Lala hriek nàl in mi nuom takzet chun ka buk hnuoia hin hung ro, in ni naw ruok chun ka buk hlinga inthokin mei hung suok a ta, chu chun Lebanon sidar thing chen khom kâng fai vong a tih' a ta.
{9:16} "Tu hin ka thu hi ngaithla ro. Lal dinga Abimelek in thlang khan indik tak le ti tak zeta in thaw a ni? In chunga Gideon-in a thawpêk cheu ang phuin, ama hriet zingna le inzàna dingin a naupa Jerub-Baal le a sûngkuohai chungah ieng am in thaw ve a?
{9:17} Midianhai kuta inthoka san suok ding cheuin ka pa khan a hringna chàn huomin in ta dingin a lo bei a nih ti hre zing ro.
{9:18} Voisun ruok hin chu ka pa sûngkuohai chungah helin, lungphêk pakhat chungah a nau pasal sawmsarihai chu that sienkhom, in unaupa a ni lei ringotin a bawinu naupa Abimelek chu Sekem khaw mihai chunga lalah in lo siem ta hi.
{9:19} Tuta Gideon le a sûngkuohai chunga in thaw hi indik tak le titakzeta in thaw a ni chun, Abimelek chunga hin in lung awi sien, ama khom nangni chungah a lung awi raw se.
{9:20} Chuong chu a ni si naw chun, Abimeleka inthoka mei suok chun Sekem le Bet Milo mihai po po hi kâng hmang sien, chu chu a ni si naw leh Sekem le Bet Milo mihaia inthoka mei suok chun Abimelek chu kâng hmang ve thung raw se" a ta.
{9:21} Jotham chun a unaupa Abimelek chu a ti leiin Beer-ah a tlân a, chu taka chun a um ta zing a.
{9:22} Abimelek chu Israelhai chungah kum thum a'n lal a.
{9:23} Pathienin Abimelek le Sekem khaw mihai inkârah thlarau suol a'n tlâktir a, a khaw mihai chu Abimelek chungah dawhain an che a.
{9:24} Jerub-Baal nauhai sawmsari rawng taka Abimelekin a that leia a chunga le a unauhai that dinga a kut lo sukhrâttu Sekem khaw mihai chungah phuba lâk a ni theina dinga chuong thilhai chu Pathienin a thaw a nih.
{9:25} Chuongchun, ama khingtu Sekem khaw mihai chun mi a hung taphot lambuna lo suomtu dingin tlâng sîpa chun mi an sie a, chu thu chu Abimelek kuomah an hril a.
{9:26} Ebed naupa Gaal chu a unauhai leh an hung inthok a, Sekem khuoah an lût a, Sekem khaw mihai chun an lo inhnempui hle a.
{9:27} Chun, grèp huonah an fe a, an lo a, an chîl a, an pathien tempula chun kût an hmang a.
{9:28} Faa an dawn lai chun Ebed naupa Gaal chun, "Tu am a na Abimelek in ti chu? Sekem khom chu tu am a na, chuonga a hnuoia ei hang kûn el ding chu? Jerub-Baal naupa an naw maw? Zebul hi a kaiza vêngtu a ni naw am a ni? Sekem pa Hamor mihai rong bawl lem ro. Ieng leiin am Abimelek rong chu ei bawl ding?
{9:29} Hieng mihai hi ka thu hnuoia um ni hai sien chu aw, Abimelek kuomah, 'I sipai po po leh hung inthok rawh' ting ka ta, ka lo intlawm vong el ding a ni si a" a ta.
{9:30} A khaw rorêltua um Zebul-in Ebed naupa Gaal thu hril a lo hriet chun a lung a sen hle a.
{9:31} Arûkin Abimelek kuomah mi a tir a, "Ebed naupa Gaal le a unauhai chu Sekemah an hung a, a khaw mihai i laka helpui tumin an infuipor a nih.
{9:32} Chuleiin, i mihai leh a zân a zànin hung unla, phûlah lo inchàn ro.
{9:33} Zîng tieng nisa suok charin khuo chu hung bei unla, Gaal le a mihaiin do ding chea an hung suok pha leh i nuom ang angin lo thaw tawl rawh" tiin thu a'n cha a.
{9:34} Chuongchun, Abimelek le a sipai po po chu a zân a zànin an hung inthok a, pawl lia inthein Sekema chun arûkin thanghmun an khaw a.
{9:35} An lo inchàn rûkna hmuna inthoka Abimelek le a sipaihai an hung suok lai tak chun Ebed naupa Gaal chu a fe suok a, khawpui lûtna kotpuia chun a ngîr a.
{9:36} Gaal-in anni rawi a hmu chun Zebul kuomah, "En ta, tlâng sîpa inthokin mipui an hung chim thla a ni saw" a ta. Zebul chun, "Tlâng hlim saw mihriem i sawn mei mei a ni chu" a ta.
{9:37} Gaal chun, "En hman rawh, ram lailung taka inthokin mipui an hung suok saw! Pawl khat lem chu ai en thiem ruol, saisuo bul tienga inthokin an hung saw" a ta.
{9:38} Zebul chun a kuomah, "Kha hmaa, 'Tu'm a na Abimelek, a rong kan bawl ding chu?' tia i'n hrosa pùng púng kha iem umzie a nei a? Hienghai hi nuizat bûra i hmanghai kha an ni naw am a ni? Suok la, va'n beipui tawl raw leh" a ta.
{9:39} Chuongchun, Gaal chun Sekem mipuihai chu a ko suok a, Abimelek le chun an inbei ta a.
{9:40} Abimelek chun Gaal chu khawpui kot bul chen chun a hung hnot a, mi tam tak hliemin an tlu a.
{9:41} Abimelek chu Aruma khuoah a'n kul a, Zebul chun Gaal le a unauhai chu Sekema inthok chun a hnot suok a.
{9:42} A zînga chun Sekem mipui chu phûlah an fe a, chu thu chu Abimelek an hril a.
{9:43} A mihai a thuoi a, pawl thumin a the a, phûla chun arûkin a'n chântir a. Mipui an hung suok a hmu chun an lo bei a.
{9:44} Abimelek le a pawlhai chu a hmatawnga thangin khawpui lûtna kotpui chen chun an hung hnot a, pawl hni danghai chun phûla hunghai chu an lo bei a, an lo that tawl a.
{9:45} Abimelekin khawpui chu sunnithlàkin a bei a, a lâk a, a sûnga mihai chu a that a, khawpui chu a suksiet vong a, chi a phulkhum a.
{9:46} Sekem kula um po poin chu thu an lo hriet chun El-Berit tempula kulbingah an tlàn lût vong a.
{9:47} Chu taka chun an inbeng khawm ti Abimelekin a lo hriet a.
{9:48} Chuongchun, a mihai le chun Zalmon tlâng a kai a, hrei a chawi a, thing kau a sât thlàk a, a put a. A mihai kuoma chun, "Inhmaw ro, ka thaw ang hin thing kau sât unla, put seng ro" a ta.
{9:49} A mihai po po chun thingkau an sât thlak a, an put seng a, a hnung chu an zui a, kulbing vela chun an thing kau put chu an bum khawm a, an raw a, Sekem kula um po po chu an raw hlum a, nuhmei le pasal an rêngin sâng khat lai an nih.
{9:50} Chu zoah Abimelek chu Thebez khuoah a fe a, a'n huol a, a lâk a.
{9:51} A khaw sûnga chun kulbing a um a, chu taka chun a khaw mi po po, a nuhmei a pasalin, an tlàn lût a, kot an inkal khum a, kulbing sânga chun an lawn kai a.
{9:52} Abimelek chun kulbing sâng chu a hang bei a.
{9:53} Kulbing chu raw dinga a kotpui tieng a pan lai chun nuhmei pakhatin a lu chungah bu rawtna lung a zuk thlàk a, a lu a dèng koi a.
{9:54} Râlthuom chawitu tlangval chu a ko nghal a, "I kawlhnâm kha phawi la, mi sun hlum rawh, 'Nuhmeiin a that a nih' an mi ti nawna dingin" tiin thu a pêk a. Tlangval chun a sun tlang pop a, a thi ta a.
{9:55} Israelhaiin Abimelek a thi tah ti an hmu chun mani in tieng an kîr ta seng a.
{9:56} Abimelekin a unauhai sawmsari thata a pa chungah ritlona a'n suona lakah chuong ang chun Pathienin a thungrul a nih.
{9:57} Sekem mihai khom an rìtlona po po leiin Pathienin a thungrul a, Jerub-Baal naupa Jotham tongsie inphur chu an chungah a hung tla tah a nih.
{10:1} Abimelek hnunga chun Israelhai san suok dingin Isakar hnama mi Dodo naupa Pua, Pua naupa Tola chu a hung suok a, Efraim tlângram Samir khuoah a um a.
{10:2} Kum sawmhni le kum thum Israelhai chungah ro a rêl hnungin a thi a, Samir khuoah an phûm a.
{10:3} Chu hnung chun Gilead mi Jaira a hung suok a, kum sawmhni le kum hni sûng Israel chungah ro a rêl a.
{10:4} Ama chun nau pasal sawm thum, sabengtung tuoi sawm thum chunga chuong hlak mi a nei a, Gilead rama khaw sawm thum chungah ro an rêl a, chuonghai chu tu chen hin Havot-Jair (Jaira khuo) ti an la ni vong.
{10:5} Jaira chu a thi a, Kamon khuoah an phûm a.
{10:6} Israel thlahai chun LALPA mithmuah thil suol an lo thaw nawk ta a. LALPA chu nghatsana a rong bawl ta loin, Baal dâm, Astoret dâm, Aramhai pathien dâm, Sidonhai pathien dâm, Moabhai pathien dâm, Amonhai pathien dâm, Filistinhai pathien rong dâm chu an bawl ta lem a.
{10:7} Chuleiin, an chungah Pathien a lungsen hle a, Filistin-hai le Amon-hai kutah a zor a.
{10:8} Chu kum chun an hung hnè bàn a, an sirsop nasa hle a. Kum sawm le kum riet sûng chu Jordan râl Gilead biel Amor mihai rama chèng Israel thlahai po po chu an nêksawr a.
{10:9} Chun, Amon-hai chun thlang tienga um Juda hai, Benjamin hai le Efraim sûngkuohai chu do dingin Jordan an kàn a, Israelhai chu nasa takin an lungzing a.
{10:10} Chu phing leh Israel thlahai chun, "Kan Pathien kan lo nghatsan a, Baal rong dâm kan lo bawl tàk leiin i chungah thil suol kan lo thaw a nih" tiin LALPA an ko a.
{10:11} LALPA chun Israel thlahai kuomah, "Aigupta mi hai, Amor mi hai, Amon mi hai, Filistin mi hai,
{10:12} Sidon mi hai, Amalek mi hai, le Moan mi haiin an nêksawr cheua in mi ko khan an kuta inthokin ka san suok hlak naw cheu am a ni?
{10:13} Sienkhom mi nghatsanin pathien danghai rong in bawl a, chuleiin, san suok ta nawng ka ti cheu.
{10:14} In thlang lem pathienhai kuoma chun fe unla, anni chu ko khêk ta unla! In lungzing pha leh annin hung san suok cheu raw hai se chu!" a ta.
{10:15} Nisienlakhom, Israel thlahai chun LALPA kuomah, "Thil suol kan lo thaw tah a na, kan chungah tha i ti ang angin thaw la, amiruokchu tu hin chu mi san suok lul rawh" tiin an ngên tâl a.
{10:16} Chuongchun, hnam dang pathien an kolhai po po chu an sie hmang vong a, Pathien rong an bawl a, Israelhai rimsikna chu a tosan sawt thei nawh.
{10:17} Chuonga Amon mihai inràlthuoma Gilead rama an inkul lai chun Israel thlahai khom pung khawmin Mizpa-ah an inkul a.
{10:18} Chun, Gilead rama an hotuhai chu an inrawn khawm a, "Amon mihai bei hmasatu tak chu Gilead rama umhai lu takah um raw se" an ta.
{11:1} Gilead mi Jeftha chu mi hrât tak le huoisen tak a na, a pa hming chu Gilead a na, a nu chu nawchizor a nih.
{11:2} Gilead nuhmei chun nau pasal dang khom a nei a, an hung puitling chun Jeftha kuomah, "Nang chu mi dang nau i ni leiin kan pa ro thuah chan nei ve naw ti nih" an ta, ina inthokin an hnot suok a.
{11:3} Chuongchun, Jeftha chu a unauhai kuoma inthok chun a suok a, Tob ramah umhmun a khuor a, chu taka chun mi tawrot ruol rawia neiin, a hnung an zui a.
{11:4} Chun, hieng hi a hung ni a.
{11:5} A hnunga Amon mihai le Israel thlahai an hung indo phing leh Gilead upahai chu Tob rama chun Jeftha kuomah an fe a,
{11:6} "Hung la, Amon mihai ei do theina dingin, mi hung inrawi rawh" tiin an ko a.
{11:7} Jeftha chun an kuomah, "In mi theida a, ka pa ina inthokin in mi hnot suok a ni naw maw? Iengti dàna tuta buoina in tuok phinga ka kuoma in hung?" a ta.
{11:8} Gilead upahai chun a kuomah, "Ieng po khom lo ni ta sien, chu lei tak chun i kuomah tu hin kan hung tlu lût a ni hi. Amonhai mi beipui dingin hung la, Gilead rama chênghai po po hotuah siem kan ti che" an ta.
{11:9} Jeftha chun, "Amon mihai do dingin mi thuoi kîr ni ta inla, LALPAN anni chu ka kutah mi pe ta ang sien, hotuah in mi siem takzet ding maw?" a ta.
{11:10} Gilead-a upahai chun, "LALPA chu eini inkâra hrepuitu a nih, i thu ang angin thaw ngei ngei kan tih" an ta.
{11:11} Chuongchun, Jeftha chun Gilead upahai chu a zui a, mipuihai chun an lu tak le an chunga kawmandar-ah an siem a; Jeftha chun an inkâra thu po po chu Mizpa khuoa chun LALPA hmaah iengkim a hril non nawk vong a.
{11:12} Chu zoa chun Amon lal kuomah, "I theida zawng iem kan thaw a, kan ram bei dinga i hung inthok el hi?" tia indon dingin Jeftha chun palai a tir a.
{11:13} Amon lal chun Jeftha palai kuomah, "Aiguptaa inthoka Israel thlahai an hung tung lai khan Arnon vadunga inthoka Jabok vadung le Jordan vadung chena mi ka ram an mi lâkpèk lei a nih. Chu chu ieng khom hril buoi ta loin hung pe kîr nawk raw hai se" tiin thu a lo incha a.
{11:14} Jeftha chun Amon lal kuomah palai a tir nawk a, hi thu hi a thon a:
{11:15} "Hieng hin Jeftha chun a hril: 'Israel thlahaiin Moab-hai ram amanih, Amon-hai ram amanih an lâkpèk nawh.
{11:16} Aigupta rama inthoka an hung suok khan Tuipui Sen le thlaler ram pal tlangin Kadesh chen an hung a.
{11:17} Chu taka inthok chun Edom lal kuomah, 'I ram hraw tlang mi phalpèk rawh' tia hni dingin palai an tir a, sienkhom Edom lal chun a lo ngaithlâk nuom naw a. Moab lal kuoma khom palai an tir a, sienkhom a remti naw a. Chu lei chun Israelhai chu Kadesh-ah an um ta zing a.
{11:18} " 'Chu zoah thlalèr ram chu fe thlengin, Edom le Moab ram chu an hêl kuol a, Moab ram sak tieng an fe a, Arnon vadung râl tieng umhmun an khuor a. Moab ram an lût hrim hrim nawh, Arnon vadung chu Moab ramri bul a ni chauh a nih.
{11:19} " 'Chu taka inthok chun Amor lal, Hesbon khuoa um Sihon kuomah, 'Kan ram tieng kan pan theina dingin i ram kan hraw tlang mi phalpèk hram rawh' tiin palai an tir a.
{11:20} Sihon chun a ram hraw tlang dingin Israelhai chu a ringhla leiin a mihai po po a khawm a, Jahaz-ah an inkul a, Israelhai an lo bei a.
{11:21} " 'LALPA, Israel Pathien chun Sihon le a mihai po po chu Israelhai kutah a pêk a, an hne a, chu rama um Amor mihai ram po po chu an lâk vong a,
{11:22} Arnon vadunga inthoka Jabok vadung chen le thlalèra inthoka Jordan vadung chenin an nei ta vong a ni kha.
{11:23} " 'LALPA, Israelhai Pathien chun ama mi Israelhai hmaah Amorhai chu a hnot suok a ni leiin, nangin lâkpèk theina ding thu iem i nei a?
{11:24} In pathien Kemos-in i puol dinga a ruotpêk che chu i nei el naw ding maw? Chuong ang bok chun, LALPA kan Pathienin a mi pêk chu kan hluo ding a nih.
{11:25} Moab lal Zipor naupa Balak nèkin i hrât lem am a ni? Ama chun Israelhai chokbuoiin a do hlak am a ni?
{11:26} Hesbon le a khawper hai, Aroer le a khawper hai, Arnon ramri depa khuoa hai kum zathum zet Israelhai an um lai khan ieng dinga la kîr loa lo la um zing am i na?
{11:27} Chuleiin, i poi ieng khom ka tawk nawh; nangin mi bei i nuom leiin ka poi i tawk lem a ni hi. LALPA, Roreltu chun tuhin Israelhai le Amon thlahai kâra thu chu ngaituo raw se' a tih" tiin.
{11:28} Nisienlakhom, Amon lal chun Jeftha thucha chu a lo ngaithlâk nuom nawh.
{11:29} Chun, LALPA Thlarau chu Jeftha chungah a hung tlung a. Gilead le Manase-hai ram chu kânin, Gilead-a Mizpa chu a fe thleng a, chu taka inthok chun Amon mihai chu bei dingin hma a nor pei a.
{11:30} Jeftha chun LALPA kuomah, "Amon thlahai hi ka kutah i mi pêk takzet chun,
{11:31} Amonhai laka hnena changa in tieng kan lawi nia ka in kotkhàra inthoka hung suok hmasa tak chu LALPA ta ding nîng a ta, LALPA ta dinga pumraw thilhlânah inhlàn ka tih" tiin thu a'n khâm a.
{11:32} Jeftha chun Amon mihai chu a do a, LALPAN anni chu a kutah a pêk a.
{11:33} Aroer-a inthoka Minit vel chen le Abel Keramim chenin, khaw sawmhni a sukram vong a, Israelhai chun Amon mihai chu an tukdol ta dêr a.
{11:34} Jeftha chun a khuo Mizpa a hung tlung a. Chun, ngai ta, a naunu chun khuongte leh lâmin a lo hmuok a! Ama chu a nau nei sun a na, ama chauh naw chu nau pasal amanih nau nuhmei amani dang a nei nawh.
{11:35} A naunu a hei hmu chun a silfèn a keithlèr a, "E khai, Bawinu, i mi sukbeidongin i mi va hang sukrimsi ngei de aw! LALPA kuomah ka lo inkhâm ta laklaw a, sût nawk thei ka ni ta bok si nawh" a ti vong vong a.
{11:36} A naunu chun, "Pa, LALPA kuomah bau i lo phong ta si chun, LALPAN i hmèlma Amon mihai chunga phuba a lâkpèk ta bok si che leiin, i baua thu suok angin iengkim ka chungah i thaw ding annawm.
{11:37} Amiruokchu, thil pakhat char mi phalpèk rawh. Thla hni sûng tlângrama khin keimain hang rol hmang ka ta, ka ruolhai leh ka nunghâkna hi hang sûn kan tih, pasal nei ngai lo ding ka ni si a" a ta.
{11:38} A pa chun, "Fe mol rawh" a ta. Thla hni sûng thang dingin a'n fetir a, an suok a, ama le a ruolhai chun a nunghâkna chu an hang sûn a.
{11:39} Thla hni zoah a pa kuom tieng a hung kîr nawk a, a lo inkhâm tah ang chun a chungah a pa chun a thaw a. Nunghâk thienglàm a nih.
{11:40} Hi taka inthok hin Israel nunghâkhai chun kum tin ni li sûng fe suoka Gilead mi Jeftha naunu sùn chu thaw dânah an lo nei tah a nih.
{12:1} Efraimhai chu an pung khawm a, Jordan vadung chu Zafon-ah an kài phei a, Jeftha kuoma chun, "Ieng dinga Amon thlahai bei dinga i hung phei lai khan i kuoma hung ve dinga i mi fiel naw hrim hrim am a na? I in leh kan raw ding che a nih" an ta.
{12:2} Jeftha chun, "Kei le ka mipuihaiin Amonhai hi thei tawp suoin kan do a, nangni khom kan incha cheu a, sienkhom an kuta inthokin tu khomin in mi hung san suok nawh.
{12:3} In mi hung san naw ding a nih ti ka hmu chieng phing leh thi ngamin ka thang a, Amon thlahai bei dingin ramri kânin ka hung a, LALPAN an chungah hnena a mi pêk a nih. Chu chu ni siin, ieng dinga mi bei dinga voisun hin in hung inthok am a na?" a ta.
{12:4} Chuongchun, Jeftha chun Gilead mihai chu a khawm a, Efraimhai chu a bei a. Efraimhai chun Gilead mihai chu, "Nangni Gilead ruol, Efraim le Manase hnama inthoka tlân hmang ruol mei mei" an ti hlak leiin Gilead mihai chun Efraim mihai chu an that teu el a.
{12:5} Gilead mihai chun Efraimhai ram dep Jordan vadung kaia mi hung taphot chu an lo man a. Efraim mi tlân hmanghai chun, "Hung kai kan ti aw" an ti zàtin, "Efraim mi in ni am?" an lo ti pei a. Anni chun, "Kan ni nawh" an ti leh,
{12:6} "An leh, 'Shibboleth' hang ti ta" an ta, anni chun an lam chieng thiem naw leiin 'Sibolet' an ti nawk hlak a. A lam thiem naw po chu an lo man a, Jordan vadung kaia chun an that pei a. Chu tum chun Efraim mi sîngli le sânghni an that a.
{12:7} Jeftha chun Israelhai chungah kum ruk ro a rêl a. Chuongchun, Gilead mi Jeftha chu a thi a, Gilead rama khaw pakhatah an phûm a.
{12:8} Jeftha thi hnungin Bethlehem khaw mi Ibzan chun Israelhai chu a hung inrawi a.
{12:9} Ama chun naupa sawmthum le naunu sawmthum a nei a. A naunuhai chu anni pahnam sûnga mi ni lo pasalah a'n neitir vong a, a naupahai khom chu anni pahnam sûnga mi ni lo vong nuhmeiah a'n neitir vong bok a. Ibzan chun Israelhai chu kum sari a thuoi a.
{12:10} Ibzan chu a thi a, Bethlehemah an phûm a.
{12:11} Ama hnungin Zebulun mi Elon chun Israelhai chu kum sawm a thuoi nawk a.
{12:12} A thi chun Zebulun ram Aijalon-ah an phûm a.
{12:13} Ama hnung chun Pirathon khuoa mi Hilel naupa Abdon chun Israelhai a hung thuoi nawk a.
{12:14} Ama chun naupa sawmli le tupa sawmthum, sabengtung tuoi sawmsari chunga chuong hlak, a nei a, Israelhai chungah kum riet ro a rêl a.
{12:15} Pirathon mi, Hilel naupa Abdon chu a thi a, Efraim ram, Amalek mihai tlângrama Pirathon khuoa chun an phûm a.
{13:1} Israel thlahai chun LALPA mithmuin thil suol an lo thaw nawk ta a, LALPAN Filistinhai kutah kum sawmli a'n umtir a.
{13:2} Chun, Zora khuoah Dan hnama mi pakhat a um a, a hming chu Manoa a nih. A nuhmei chu a ching leiin nau boin an um zing a.
{13:3} LALPA vântirko chu nuhmei kuoma chun a hung inlàr a, a kuomah, "Ngai ta, i ching a, nau i la pai ngai naw a, sienkhom inrai i ta, nau pasal nei i tih.
{13:4} Chuleiin, fìmkhur raw khai. Uoiin le zu hrim hrim dawn naw la, fâk thieng lo thil hrim hrim fa bok naw rawh.
{13:5} A nih, inrai i ta, nau pasal i nei ding a ni si a. A lua chun sam vawna hmangruo hrim hrim i hmang ding a ni nawh, chu naupang chu sula a um laia inthoka Pathien ta dinga ser hrang Nazarit mif a ni ding a ni si a; ama chun Filistinhai kuta inthoka Israelhai san suokna chu hung tan a tih" a ta.
{13:6} Chuongchun, nuhmei chun a pasal kuomah, "Pathien mi, mi pakhat ka kuomah a hung a, a hmèl chu vântirko hmèl anga inzaum a na, a hungna hmun ka'n don naw a, a hming khom a mi hril bok nawh.
{13:7} Ama chun ka kuomah, 'Ngai ta, inrai i ta, nau pasal nei i tih. Uoiin le zu hrim hrim dawn naw la, fâk thieng lo hrim hrim fa bok naw rawh. Naupang chu sula a um laia inthoka Pathien ta dinga ser hrang Nazarit mi a ni ding a ni si a' tiin a mi hril a" a ta.
{13:8} Manoa chu LALPA kuomah a tongtai a, "Aw LALPA, lunginsiet takin Pathien mi i hung tir kha ka kuomah hung tir nawk la, naupang hung pieng ding chu ieng tin am kan enkol ding ti mi hung inchûktir raw se" tiin a hni a.
{13:9} Manoa thil hni chu Pathienin a lo ngaithlâk a, a nuhmei chu phûla a thung laiin a kuomah Pathien vântirko a hung inlàr nawk a, a pasal Manoa ruok chu a kuomah a um ve naw a.
{13:10} Nuhmei chu inhmaw takin a tlân a, a pasal a va hril a, "Ngai ta, ni khat laia ka kuoma inlâr kha a hung inlàr nawk ta ie" a ta.
{13:11} Manoa chu a tho a, a nuhmei chu a zui a, chu mi kuom chu a va tlung a, a kuomah, "Nang hi i ni maw nuhmei kuoma thu hriltu chu?" a ta. Ama chun, "Ni e" a ta.
{13:12} Manoa chun, "I thu anga a hung tlung pha, naupang zawm ding le thaw ding thilhai chu iem ni tàng a ta?" tiin a'n don a.
{13:13} LALPA vântirko chun, "I nuhmei kuoma ka hril ta po po ang khan thaw raw se.
{13:14} Grèp hruia inthoka suok hrim hrim a fâk ding a ni naw a, uoiin amani zu amani le fàk thieng lo hrim hrim dawnin a fâk ding a ni bok nawh. Thu ka pêk ta po po kha vong tha raw se" a ta.
{13:15} Chun, Manoa chun LALPA vântirko kuomah, "Lunginsiet takin i ta dinga kèl tuoi ka buotsai zo chenin mi la um pêk hràm la tiin ka thlo che a nih" a ta.
{13:16} LALPA vântirko chun, "In mi la thlo tàng a ni khomin i bu chu fa naw nîng. Pumraw thilhlân i buotsai tum a ni chun LALPA kuomah inhlàn lem rawh" a ta (Manoa chun LALPA vântirko a nih ti a hriet si nawh).
{13:17} Manoa chun, LALPA vântirko kuoma chun, "I thuhrilhai hi a hung tlung kim pha kan chawimawi theina ding chein i hming mi hril thei i tim?" a ta.
{13:18} LALPA vântirko chun, "Ieng dinga ka hming i mi'n don am a na? I hriet thiem phâk ruol ding a ni nawh" a ta.
{13:19} Manoa chun kèl tuoi chu a lâk a, bu le bâl thilhlân leh lungpui chunga chun LALPA ta dingin a'n hlàn a. Vântirko chun thil mak tak a thaw a, Manoa le a nuhmei chun an thlir zing a.
{13:20} Maichâma inthoka meichok vân tienga a fe tung lai chun LALPA vântirko chu meichoka chun a kai tung a. Manoa le a nuhmeiin chu chu an hmuin hnuoiah an bokkhup a.
{13:21} LALPA vântirko chu a hung inlang nawk ta naw phing leh Manoa le a nuhmei chun LALPA vântirko a nih ti an hriet chauh a nih.
{13:22} Manoa chun a nuhmei kuomah, "Pathien ei hmu ta si a, ei thi ngei ngei ding a nih" a ta.
{13:23} A nuhmei chun, "LALPAN a mi sukhlum ding ni sien, ei pumraw thilhlàn le bu le bâl thilhlànhai kha pom naw ni a, hieng thil po po hi mi'n hmutirin mi hril bok naw nih" a ta.
{13:24} Nuhmei chun nau pasal a nei a, a hmingah Samson an sak a. Naupang chu a hung seilien a, LALPAN mal a sawm a.
{13:25} Chun, Zora le Estaol inkâra um Mahane-Dan hmuna chun ama chu LALPA Thlarauin a hung chok tho tan ta a.
{14:1} Samson chu Timna khuoah a zu fe a, Filistin nunghâk pakhat a zu hmu a.
{14:2} In tieng a hung inlawi chun a nu le pa kuomah, "Timna khuoah Filistin nunghâk pakhat ka hmu a, ka nuhmei dingin zu thuoi ro" a ta.
{14:3} A nu le pa chun, "Ei sûngkuo le ei chipuihai lai hin i lung kuoi zawng nunghâk i hmu dêr naw am a ni, chuonga ser tan lo Filistinhai lai nuhmei ding i zu zong el ta chu?" an ta. Samson chun, "Mi thuoipêk el ro, ka'n koppui thei chi ding tak a nih" a ta.
{14:4} (Chuong laia Israelhai chunga rorêltu chu Filistinhai an na, anni le an intauh thei dàn remchàng chu zonga chu thil chu LALPAN a thaw a nih ti chu a nu le pain an hriet si nawh.)
{14:5} Chuongchun, Samson chu a nu le pa leh Timna khuoah an zu fe a. Timnaa grèp huon an tlung tawmin sakeibaknei vânglaiin a lo inrûm khum thut a.
{14:6} Samson chunga chun LALPA Thlarau thilthawtheina a hung tlung a, hriemhrei ieng khom chawi naw sienkhom, kut lawng ringotin sakeibaknei chu kèl te ang elin a pot nawi a, sienkhom a thilthaw chu a nu le pa a hril nawh.
{14:7} Chun, an zu tlung a, nunghâk chu Samsonin a'n biekpui a, a dit hle a.
{14:8} Iemani chen hnungah nunghâk chu nei dingin an zu fe nawk a, sakeibaknei ruong chu en dingin Samson chu a pêt vak a, a ruonga chun khuoiin bu an lo sep a, khuoizu khom a lo um a.
{14:9} Khuoizu chu a lâk a, a fe nawk a, lawn malamin a fâk pei a, a nu le pa a hnot phâk chun anni khom a then a pêk a, an fàk a, sienkhom sakeibaknei ruonga inthoka khuoizu chu a làk a nih ti a hril tawl nawh.
{14:10} Chun, a pa chun nunghâk chu a zu hmu a, chu taka chun Samsonin ruoi a the a, chu chu moneitu tlangvàlhai thaw dàn hlak hrim a nih.
{14:11} Samson an hmu charin a tawiawmtu ding mi sawmthum an hung thuoipêk nghal a.
{14:12} Chun, Samson chun an kuomah, "Tu hin thu khirh ka'n don ding cheu a nih. Ruoi the hun ni sari sûnga a donna in mi hril thei chun puon zâi inhmi thle sawmthum le silfên sawmthum pêng ka ti cheu.
{14:13} A donna in mi hril thei naw chun puon thle sawmthum le silfên sawmthum in mi pêk ding a nih" a ta. Anni chun, "Thu khirh chu mi hang hril ta la, lo ngaithlàng kan tih" an ta.
{14:14} Ama chun," A fatua inthoka fâk ding suok,Hrât taka inthoka thil thlum suok"a ta. Ni thum sûngin an don thei nawh.
{14:15} A ni linaa chun Samson nuhmei kuomah, "Hi thu khirh hi mi hrilfie dingin i pasal hi thlût rawh, chuong naw chun nang le i pahai sûngkuo hi kan raw hlum el ding cheu a nih. Mi rok dingin a ni maw hi taka hin in mi fiel?" an ta.
{14:16} Samson nuhmei chun tap pumin a zuot a, "I mi lo theida hle a ni hi tie! I mi lo hmangai tak tak naw top hih. Ka chipuihai hlak thu khirh i'n don a, kei hlak a hrilfiena khom i mi hril si nawh" a ta. Ama chun, "La to ta, ka nu le pa khom la hril loin nang ka hril ding che maw?" a ta.
{14:17} Ruoi the hun ni sari sûng chun a hmaah tapin a thlût ngat ngat leiin a ni sarina chun a hril ta a, ama chun thu khirh umzie chu a chipuihai kuomah a hril sawng a.
{14:18} A ni sarina nisa tlâk hma chun a khaw mihai chun a kuomah, "Khuoizu nêka thlum lem iem a na? Sakeibaknei neka hrât lem iem a na?" an ta. Samson chun an kuomah,"Ka bawng la hi hnuoi inletah sor naw inla chu,Ka thu khirh hre suok teu naw ti niu"a tipêk tawl a.
{14:19} Chun, LALPA Thlarau chu Samson chungah thilthawtheinain a hung inlang a. Askelon-ah a fe thlâk a, mi sawmthum a that a, an thuom a hlippêk a, thu khirh hrilfietuhai kuoma chun silfênhai chu a pêk a, lungsen êrin a pa in tieng chun a kîr nawk ta a.
{14:20} Samson nuhmei chu inneinaa Samsonin thiena a hmang kuomah an lo pêk lem el ta a.
{15:1} Chu hnung, bu sîk hun lai hin Samson chun kêl tuoi keiin a nuhmei zu kan dingin a fe a. "Ka nuhmei pindanah ka lût ding a nih" a ta, sienkhom a tarpu chun a phal naw a.
{15:2} "I theida hle nia ka hriet leiin i ruolpa ka lo pêk el an tah. A sangnu hi ama nêkin a hmèl a tha lem naw maw? A aiin nei lem el rawh" a ta.
{15:3} Samson chun an kuomah, "Tuta tum hin chu Filistinhai poi tawk khom ni lang mi dem thei ta naw ni hai" a ta.
{15:4} Chuongchun a suok a, sihal zathum a va man khawm a, a kop peiin an mei a suizom a, meiser a siem a, an meia chun a khit de a.
{15:5} Meiser chu a raw chok a, sihalhai chu bu hmunah a'n suo a, buphal le bu la ngîrhai chu, an oliv huon le grèp huon chenin, a kâng ta dur dur a.
{15:6} "Tu thaw am a na?" ti Filistinhaiin an indon chun, "Timna khuoa mi pakhat mâkpa Samson thaw a nih; a tarpuin a nuhmei a lâkpêk a, a ruolpa a lo pêk lei a nih" an ta. Filistinhai chun an pafain an hang raw hlum a.
{15:7} Samson chun an kuomah, "Hienga in thaw si hin chu phuba ka lâk hma chun chawl naw nîng" a ta
{15:8} Anni chu a bei a, a that teu a, a fe thlâk a, Etam lungpuia pûka chun a um a.
{15:9} Filistinhai chu an inthok tung a, Judai rama chun an hang inkul a, Lehi hmun chen an inzar phei a.
{15:10} Judai rama mihai chun, "Ieng leia keini mi bei dinga in hung inthok am a na?" an ta. Anni chun, "Samson man dinga hung inthok kan nih; kan chunga a thaw ang chara thaw ve kan tum a nih" an ta.
{15:11} Chu phing leh Juda mi sângthum chu Etam lungpuia chun an zu fe a, Samson kuomah, "Filistinhai hi eini chunga rorêltu an nih ti i hriet naw maw? Kan chungah ieng top am a na i thaw ta hi?" an ta. Ama chun, "Ka chunga an thaw ang charin an chungah ka thaw ve a ni kha" a ta.
{15:12} Anni chun, "Khuop a, Filistinhai kuta inhlàn ding chein kan hung a nih" an ta. Samson chun, "Nangni chun mi sukhlum lo dingin ka kuomah inkhâm phot ro" a ta.
{15:13} Anni chun, "Sukhlum lo e, sienkhom khuop kan ti che a, an kutah kan pêk ding che a nih, that chu that teu nawng kan ti che" an ta. Chuongchun, hruol thar pahniin an khuop a, lungpui kaw kàra inthok chun an hung thuoi suok a.
{15:14} Lehi hmun an tlung chun Filistinhaiin an lo tuok a, an khèk dur dur a. LALPA Thlarau chu Samson chungah thilthawtheinain a hung tlung a, a bân an zemna hrui hruol chu ziza zâi, meia raw angin a kuta inthok chun a hung til thla tak tak a.
{15:15} Sabengtung khâk ru tharlam a hmu a, a lâk a, chu chun mi sângkhat a vuok hlum a.
{15:16} Samson chun,"Sabengtung khâk ru hmangin,Sabengtungin ka siem tawl a,Sabengtung khâk ru hmangin,Mi sângkhat ka vuok hlum"a ta.
{15:17} A hril zo chun sabengtung ru chu a dehawn a; chu hmun chu Ramat Lehi (Khâk ru Tlâng) tiin an inbûk a.
{15:18} Samson chu a dang a châr êm leiin, "Nangin i siehlaw kut hi hmangin ropui takin i mi san suok a. Tu hin dangchâra thiin sertan lohai kutah ka lût el dim a ni?" tiin LALPA a ko a.
{15:19} Lehi hmuna khur chu a hung kak phut a, chu taka chun tui a hung inchik suok a. Samson chun a dawn a, a tha ngai putin a hung har nawk ta a. Chu tui hnar hmun chu En Hakore an inbûk a, Lehi hmunah a la um zing.
{15:20} Filistinhai vânglaiin Samson chun Israelhai chu kum sawmhni a thuoi a nih.
{16:1} Samson chu Gaza khuoah a fe a, nawchizor a hmu a, a kuomah zân khat riek dingin a lût a.
{16:2} "Hi taka hin Samson a hung" tiin Gaza mihai chu an hril a. Chuongchun, an inhuol a, khawpui kul kotpui bula chun zân khuoin an inchàn a. "Khawfingchatah ei that ding a nih" an ta, to tokin an inchàn thup a.
{16:3} Samson chu zân ril chenin a zâl a, chu zoah a tho a, khawpui kul kotpui ban pahni chu a chel a, a kotkhâr le a kalna pumin a phawi dok a, a put a, Hebron zawn tlâng sîp chen a put tung a.
{16:4} Chu hnung iemani chena chun Sorek ruoma nunghâk pakhat a hming Delila chu a ngaizawng a.
{16:5} Filistinhai rorêltuhai chu nunghâk kuomah an fe a, "Ama hi thahne a, khuopa kan soisak theina dingin a hràtna rùk hriet tumin zawr la, tangka shekel sângkhat le zakhat seng pêng kan ti che" an ta.
{16:6} Chuongchun, Delila chun Samson kuomah, "I hrât vieuna san thurûk mi hril rawh. Ieng tin am soisak dingin khuop thei kan ti che a?" tiin a'n don a.
{16:7} Samson chun, "Hrui tharlam pasari, la tawl loin mi khuop unla, mi dang ang bokin hung hrât naw el ka tih" a ta.
{16:8} Filistinhai rorêltuhai chun hrui thar hlok, la vuoi lo chu an hung chawi a, chu chun a khuop a.
{16:9} Pindan sûng rila chun inchàn rûktu ding mi a sie a. "Samson tho rawh, Filistinhaiin an hung bei ding che a nih" a ta. Amiruokchu, meiin hrui zâi a kàng chat ang elin a khuopna hruihai chu a'n tan hmok hmok el a. A hrâtna san chu hriet suok a ni nawh.
{16:10} Delila chun Samson kuomah, "I mi hlèm a, nuizat bûrah i mi siem a nih. Tu hin ieng anga khuop thei di'm i na ti mi hril ta raw leh" a ta.
{16:11} Ama chun, "Hruol thar la hmang ngai dèr loin nghet takin mi zem la, mi dang ang bokin che thei naw el ka tih" a ta.
{16:12} Chuongchun, Delila chun hruol thar a lâk a, chu chun a zem bur a. Pindan sûng rila inchàn rûktuhai hrieta chun, "Samson tho rawh, Filistinhaiin an hung bei ding che a nih" a ta. Sienkhom, a kuta khuopna hruol chu patzâi ang elin a'n tan hmier hmier a.
{16:13} Delila chun Samson kuomah, "Tu chen hin mi hlemin nuizat bûrah i mi la siem zing a nih. Khuop thei i ni dàn mi hril ta raw leh" a ta. Samson chun, "Ka sam hi hmun saria phierin puon khawngnaa pat zâi leh zep sain ta khum inla a ni el annawm" a ta.
{16:14} A sam chu puon kola chun tomkilin nghet takin a kil de a. Chu zoah, "Samson, Filisitnhaiin an hung bei tum che" tiin a ko a. A hung thanghar a, puonbu kil dena le a puonbu chop chun a kei thlong ta vong a.
{16:15} Delila chun Samson kuomah, "Ieng khom mi hril nuom si loin ieng tin am 'Ka hmangai che' dam i mi ti chu? Hi hi voi thum zet nuizat bûra i mi siemna a ni ta a, i hràtna rùk san hlak i mi hril nuom top bok si nawh" a ta.
{16:16} A nghok hlum vang chenin sûn le zân a mor ngat ngat a.
{16:17} Chuongchun, iengkim a hril ta a. "Ka lua hin bakchep hrim hrim hmang a la ni ngai naw a, ka nu sula ka um laia inthoka Pathien ta dinga ser hrang Nazarit mia siem ka ni a, ka sam hi vaw ta inla chu ka hrâtna hi bo vong a ta, mi dang ang boka hrât naw hung nîng ka tih" a ta.
{16:18} Iengkim a hril ta vong ti Delila'n a hriet chun Filistinhai rorêltuhai chu, "Iengkim a mi hril ta leiin hung nawk phot el ro" tiin a'n cha a. Filistinhai rorêltuhai chu sum chawiin an hung a.
{16:19} Delila chun Samson chu a malpui inkhamtirin a'n intir a, mi pakhat a ko a, a sam phier sari chu a'n chep thlâktir vong a, a thuin a hung siem thei tan a, a hrâtna chun a zamsan ta si.
{16:20} Ama chun, "Samson, Filistinhaiin an hung bei tum che" a ta, a in lai chu a hung har a, "Ni dang ang bokin intâl suok nawk el ka tih" tiin a'n ngaituo a, sienkhom LALPAN a màksan tah ti hrim a hriet si nawh.
{16:21} Chuongchun, Filistinhai chun an man a, a mit an khel dok a, Gaza tieng an thuoi thlâk a, dâr kol an inbuntir a, lung ina chun bu an inrawttir a.
{16:22} Sienkhom, a lu an vaw kol hnung chun a sam chu a hung inthang tan nawk a.
{16:23} Filistinhai rorèltuhai chu an pathien Dagong kuoma inthawina ropui tak inhlân ding le insukhlim dingin an pung khawm a, "Ei Pathienin ei hmèlma Samson ei kutah a mi pêk tah annawm" an ta.
{16:24} Mipuiin an hang hmu chun,"Kan pathienin kan hmèlmapa,Kan ram mi sukrampêktu,Kan mihai tam tak suomtu chu,Kan kutah a mi pêk ta si"tiin an pathien chu an inpàk a.
{16:25} An hung phùr zuol deu hnung chun, "Ennuom dingin Samson hung thuoi suok ro" tiin an khêk a. Samson chu an ko suok a, ban le ban inkârah an inngìrtir a, ennuomah an siem a.
{16:26} Samson chun a kuta keitu siehlaw kuomah, "Hi in dotu banpui hi ka them phâk theinaah mi sie rawh, banpuia ka'n nghai theina dingin" a ta.
{16:27} Chu tempula chun nuhmei le pasalin an sip hmur a, Filistinhai laia mi lien po po khom an kim hle a; Samson ennuoma thlîrtu chu a sawng chunga ngot khom nuhmei le pasal mi sângthum lai an um.
{16:28} Samson chun LALPA a ko a, "Aw LALPA Chunghnungtak, lunginsiet takin mi hre zing la, aw Pathien, ka mit khing hni phuba hi Filistinhai chungah tum khata ka lâk vong theina dingin voi khat bêk mi hung sukhrât nawk rawh" tiin a tongtai a.
{16:29} Samson chun a lailunga tempul dotu sûtpui pahni chu a hang them a, a kut chang tieng chun sûtpui pakhat, a kut voi tiengin sûtpui dang chu a nam a.
{16:30} Samson chun, "Filistinhai hi hang thi chil ka tih" a ta, a theina po poin a nam a, a sûnga rorêltuhai le mipuihai chunga chun tempul chu a hung chim thla ta hum hum a. A dam laia a sukhlum nèkin a thi chilhai chu an tam lem.
{16:31} A unauhai le a pa sûnghai po po chu a ruong la dingin an hung thlàk a, an làk a, an zawn tung a, Zora le Eshtaol inkâra a pa Manoa an phûmna hmuna chun an phùm a. Kum sawmhni sûng Israelhai a thuoi a nih.
{17:1} Efraim tlâng rama inthoka hung mi pakhat a um a, a hming chu Mika a nih.
{17:2} Ama chun a nu kuomah "Tangka shekel sângkhat le zakhat an inrukpêk che a, nang khomin ka hriet ngeiah tongsie i'n phur a. Kha tangka kha keiin ka kol a, ka lâk a ni kha" a ta. A nu chun, "Ka naupa, LALPAN mal sawm che raw se" a ta.
{17:3} A nu kuoma tangka sângkhat le zakhat a hung pêkkîr ni chun a nuin, "Hi tangka hi keima kut ngeiin ka naupa puola milem siemna ding le milema sung dingin LALPA kuomah ka'n hlàn a; chuleiin, ka pêkkîr nawk ding che a nih" a ta.
{17:4} Chuong ang chun tangka chu a nu kuomah a pêk a, a nu chun tangka shekel zahni chu a lâk a, tangkaruo sertu kuomah a pêk a, ama chun milemah a lo siem a, milemah a sung bok a, Mika inah a sie a.
{17:5} Mika chun pathien in a bawl a, chu taka chun Efod le milem a siemhai chu a sie a, a naupa pakhat chu thiempuah a sie bok a.
{17:6} Chuong lai chun Israel ramah lal an la um naw a, mi tinin mani tha tizawng zawngin an thaw seng a.
{17:7} Judai ram Bethlehemah Levi chia mi tlangvàl pakhat, Judahai laia khawsa hlak a um a.
{17:8} Ama chun umna ding hmun dang zongin Bethlehem a suoksan a. Chuonga a'n vâknaa chun Efraim tlângrama Mika in chu a va tlung a.
{17:9} Mika chun, "Khaw laia inthoka hung am i na?" a ta, ama chun "Judai ram Bethlehema inthoka hung Levi chia mi ka na, umna ding ka zong a nih" a ta.
{17:10} Mika chun, "Ka kuomah um ve el la, ka pa le thiempuah thang la, i fâk le dawn le i silfênhai ka tum bâkah kum khatah tangka shekel sawm pêng ka ti che" a ta.
{17:11} Levi chia mi tlangval chun a remti a, chuongchun a naupahai laia pakhat ve angin a um ta a.
{17:12} Mika chun Levi chia mi chu thiempuah a sie a, a inah a'n umtir ta a.
{17:13} Mika chun a kuomah, "Tu zet hin chu Levi chia mi ngei thiempu ka nei ta a, LALPAN mi sukhmuingil a tih" a ta.
{18:1} Chuong lai chun Israel ramah lal an la um naw a. Chun, Dan hnamin Israel thlahai laia an chanpuol ding ram chu an la rochung ve naw leiin ram hluo ding an zong zing a.
{18:2} Danhai chun Zora le Estaol-a inthokin ram enthla ding le thlithlài dingin pahnam tin aiawa mi pasaltha panga an tir suok a, an kuomah, "Ram va thlithlài ro" tiin an hril a. Anni chu Efraim tlâng rama Mika ina chun an fe a, zân khat an riek a.
{18:3} Mika in an tlung tawm chun Levi tlangvàl rawl ri chu an hriet a, ina chun an lût a, "Tuin am hi taka hin a hung thuoi che a? Hi hmuna hin iem i thaw a? Ieng leia hi taka um am i na?" tiin an indon a.
{18:4} Ama chun a chunga Mika thil thawpêkhai chu hrilin, "A thiempua a mi ruoi a nih" a ta.
{18:5} Anni chun, "Chuong a ni leh, kan inzinna hi kan tluong ding le ding naw Pathien mi rawnpêk rawh" an ta.
{18:6} Ama chun, "Thlamuong takin fe ro. In fena ding chu LALPAN a hrietpui cheu" a ta.
{18:7} Mi pangahai chu an suok a, Laish khuo an tlung a, chuong mihai chu Sidon mihai ang bokin, tu khom inringhla lo le thlamuong taka khawsa an nih ti an hmu a. An ramin tlâksam a nei naw a, anni khom an hnienghnâr hle a.
{18:8} Chuongchun, Zora le Estaol khuoa an unauhai kuom tieng chun an kîr nawk a, an unauhai chun "In ram thlithlai chu ieng ang am a na?" tiin an lo indon a.
{18:9} Anni chun, "Thaw ro, hang bei ei tiu. A ram chu kan hang hmu ngei a, a tha khop el. Hi taka inthung mum el loin inrang takin inthok suok unla, a ram chu hang la ro.
{18:10} In hang tlung pha chun ralmuong taka um mihai le LALPAN a pêk ta cheu ram lien tak chu hang hmung in ta; tlâksam hrim an nei nawna ram a nih" an ta.
{18:11} Chuongchun, Zora le Estaol khuoa inthok chun Dan hnama mi râlthuom chawi mi zaruk an suok a.
{18:12} An kai tung a, Judai ram Kiriat-Jearim khaw kawlah umhmun an khuor a, chu chu tu chen hin Mahane Dan ti a la ni zing.
{18:13} Chu taka inthok chun Efraim tlâng ramah an kai tung a, Mika in chu an tlung a.
{18:14} Enthlatu Laish khuoa hang fe mi pangahai chun an unauhai kuomah, "Hi laia in pakhata hin efod dâm, pathien hrang hrang milem dâm, milem ker dâm a sunga sung dâm a um ti in hriet am? Chuleiin, ieng tin am thaw inla tha in ring a?" an ta.
{18:15} Chu hmuna inthok chun an kawi a, Levi chia mi tlangvàl umna Mika in chu an va tlung a, a chanchin dâm an indon a.
{18:16} Dan thlaa mi râlthuom chawi mi zaruk ruol chu kul kotkhâr bulah an ngîr a.
{18:17} Kul kotkhâr bula thiempu le râlthuom chawihai an ngîr lai chun ram enthlaa fe mi pangahai chu in sûngah an lût a, milem ker dâm, efod dâm, pathien lem dang dang le milem sung chop dâm chu an lâk a.
{18:18} Chuonga Mika inah lût a, a milem ker chop hai, efod hai, milem dang dang le milem sung chop hai an lâk lai thiempuin a hmu chun, "Ieng am a na in thaw ta kha?" a ta.
{18:19} Anni chun, "To la, lo tong ve naw rawh. Kan kuomah hung ve la, kan pa le thiempuah um rawh. I ta dingin insûng pakhat chaua thiempua um am Israel laia hnam khat thiempua um a tha lem?" an ta.
{18:20} Chu phing leh thiempu chu a lawm hle a. Efod le chu ina pathien lemhai le milem ker hai chu a chawi a, anni lai chun a thang ve ta a.
{18:21} Chuongchun an naupang chik te te hai, an ranhai le an thil neihai chu hmasomin an fe suok a.
{18:22} Mika ina inthoka hla fe an phâk hnung chun Mika tuolbawmhai chu an pung khawm a, Dan thlahai chu an va hnot phâk a.
{18:23} Dan thlahai chu an hei ko khêk a, anni chu an hung ngha kîr a. Mika kuoma chun, "Ieng lungril am i put a, kan mihai inbei dinga i hang ko khêk ngam hrim hrim chu?" an ta.
{18:24} Ama chun, "Ka pathien siemhai in lâk a, ka thiempu in fepui dai a, ieng am nei ka nei ta a? Ieng ti kongin am 'Ieng lungril am i puta? dam chu in mi ti hrim hrim chu?" a ta.
{18:25} Dana thlahai chun a kuomah, "Keini lai hin tong mei mei naw raw khai, chuong naw chun mi lungturûk kut tuor hlauh rawi i ta, i sûnghai leh in hringna chân pha rawi in tih" an ta.
{18:26} Dana thlahai chu an fe a, Mika chun hang bei ngam ruol nia a hriet naw leiin in tieng a kîr nawk ta a.
{18:27} Mika milem siemhai le a thiempu chu an fepui a, Laish khuo, ralmuong taka umhai kuom chu an hang tlung a, kawlhnâmin an that a, an khuo chu an rawpêk a.
{18:28} Sidona inthokin a hlat êm leiin hung san suoktu ding tu khom an nei naw a, an se velah sûngkuo laina hnai tu khom an nei bok si nawh. An khawpui chu Bet Rehob bul ruoma um a nih.
{18:29} Dan thlahai chun khuo chu an bawl tha a, an hluo a. Israel naupa, an thlatu Dan hming chawiin Laish khawpui chu Dan tiin an inbûk a.
{18:30} Dan thlahai chun milem siem chop chu anni ta dingin an indin a, Mosie naupa Gersom naupa Jonathan le a naupahai chu, ram chu miin an lâk hma khat chun, Dan chihai thiempuah an um ta a.
{18:31} Chuongchun, Mika siem chop milem chu chu taka chun a um zing a, Intuokna Puon in, Pathien in ruok chu Silo khuoah a um zing a.
{19:1} Israel rama lal an la um naw laiin Levi chia mi pakhat, Efraim tlâng ram kilkhawra um chun Judai ram Bethlehema mi hmei a nei a.
{19:2} A hmei chun a uiresan a, a pa in Judai ram Bethlehemah a tlânsan a, chu taka chun thla li zet a um ta a.
{19:3} Thuoi kîr nawk dinga thlêm tumin a pasal chu a'n thok suok a, a siehlaw le sabengtung pahni a thuoi a. A hmei chun a pa inah a lo thuoi lût a, a pain a hmu chun a lo lawm hle a.
{19:4} A hmei pa, a tarpu chun a kuoma châm dingin a thlo a, a ina chun riekin ni thum sûng fain an dawn tlâng a.
{19:5} A ni lina tûk chun inhma takin an tho a, fe tumin an insiem a, sienkhom a tarpu chun a mâkpa kuomah, "Fain la'n sukhar phot unla, chu zoah in fe ding annawm" a ta.
{19:6} An pahni chun thungin, fain an dawn tlâng a. Chu zoah a tarpu chun, "Voi zân chu la riek unla, la chawl hadam ro" a ta.
{19:7} Suok tumin a hang thoa chu a tarpuin cham nawk dinga a thlo tlat leiin chu zân chun an la riek nawk a.
{19:8} A ni ngana tùka fe tuma a hang inthok khom chûn a tarpu chun, "La hang insukhar phot unla, zân tieng ni nemah suok lem ro" a ta. Chuongchun, an pahni chun bu an fâk tlâng nawk ta a.
{19:9} Chu pa chu a hmei le a siehlaw leh a hang inthok suok lai chun, a tarpu chun, "En ta, khuo an hnu el ding an ta a, voi zân chu la riek nawk phot el ro, nisa khom a tla ding a ni ta hi. La châm inla, hlim takin um ro. Zîng inhma takin tho in ta, in fe el ding annawm" a ta.
{19:10} Sienkhom, zân dang la hang riek nawk chu a nuom naw leiin Jebuhai khuo Jerusalem tieng panin a hmei leh thuomhnaw phurtu sabengtunghai le chun a suok a.
{19:11} Jebuhai khawpui Jerusalem kawl an tlung chun nisa a tla têp ta a. A siehlaw chun, "Thaw ro, Jebuhai khawpuia hin lût ei ta, riek el ei tiu" tiin a rot a.
{19:12} A pu chun, "Ni lo e, Israel mihai umna ni lo, hnam dang mi khawpuia chun lût lul lo e; Gibea khuo tieng pan pei lem ei tiu
{19:13} Thaw ro, Gibea an naw leh Rama khuo ban tumin fe pei ei ta, a pakhat lem lemah ei riek ding a nih" a ta.
{19:14} Chuongchun, an fe pei a, Benjaminhai khuo Gilbea kawl an tlung chun nisa a tla a.
{19:15} Chu taka chun riek dingin an lût a, khawpui tuolzawla chun an inthung a, sienkhom an ina riek dinga fiel tu khom an um nawh.
{19:16} Chu zân tieng chun Efraim tlâng rama inthoka hung, Benjaminhai khuo Gibea hung khawsa putar pakhat lo fe chu a hung inlawi a.
{19:17} A hang ngha vel chun khawpui tuolzawla khuolzin inthung a hmu a, "Khaw laia inthoka hung am in na? Khaw tienga fe ding am in ni a?" tiin putar chun a'n don a.
{19:18} Mikhuol chun, "Judai ram Bethlehema inthoka Efraim tlâng ram kilkhawr, kan umna pana inzin kan nih. Judai ram Bethlehemah ka zu'n zin a, tuhin LALPA ina fe tum kan na, tu khom a mi'n tlungtu kan hmu naw a nih.
{19:19} Kan sabengtunghai fâk ding bupawl le ran bu kan nei a, kei le i bawinu le i siehlaw tlangval fâk ding le dawn ding bu le uoiin a um bok a, chuong tieng zawnga chu ieng khom tlâksam kan nei nawh" a ta.
{19:20} Putar chun, "Thlamuong takin um ro, in mamaw po po chu keiman tum vong ka tih; khawlaia ruok chu riek lul naw ro" a ta.
{19:21} Chuongchun, a inah a thuoi lût a, an sabengtunghai chu bu a pêk a; a mikhuolhai ke a sawppêk a, fain an dawn a.
{19:22} Chuonga hlim le lawm taka an um lai chun a khuoa mi lût-inle le suol turuhaih chun a in chu an hung inhuol a, a kotkhâr chu an hung chum dot dot a, putar kuoma chun, "I mikhuolpa kha hung thuoi suok rawh, kan lo pawl theina dingin" an ta.
{19:23} In neitupa chu a va suok a, an kuomah, "Ruolhai, chuong chu ni lo e, chuong ang êm chun suol lul lo e. Hi mi hi ka mikhuol a na, hieng anga thil inzakum thlâk chu thaw lul naw ro.
{19:24} Ngai ta u, hi taka hin ka naunu nunghâk le ka mikhuolpa hmei an um a, anni chu hung thuoi suok ka ta, hmang inla, in ti ang angin thaw ro. Hi pa chunga ruok hin chu chuong ang thil inzakum chu thaw lul naw ro" a ta.
{19:25} Nisienlakhom, mi suolhai chun a thu chu an ngaithlâkpèk nuom nawh. Chu phing leh mi chun a hmei chu mihai kuoma chun a thuoi a, an lo pawl a, khawvar hma khat chu zânkhuoin an soisak hrep a, khuo a var charin an fesan a.
{19:26} Khuo a var phing leh nuhmei chu an infetir a, a hotupa tlungna in kotkhâr bula chun a thalin a tlu thlor a, khaw var hnung chenin a zâl ta zing a.
{19:27} A hotupa zîng tho chun fe suok dingin kot a hang hong a, kot bula chun a hmei chu zangthala tlu let dèrin a hmu a.
{19:28} Ama chun, "Tho raw leh, fe nawk tàng ei tih" a ta, sienkhom a hung don ta hrim hrim nawh. Chuongchun, a sabengtung chunga chun a hlang kai a, a tho a, a khuo tieng pan chun a suok ta a.
{19:29} In a tlung chun chemte a lâk a, a hmei chu a kut le ke a tan bong vong a, hmun sawm le hmun hniin a chan nawi a, Israel ram po poa chun a thon dar a.
{19:30} A hmu taphot chun, "Israel thlahai Aigupta rama inthoka an hung suoka inthokin hieng anga thil thaw hrim hrim hi hmu le hriet a la ni ngai nawh. Ngaituo unla, inrawn tlâng unla, iem kan thaw ding mi hril ro" an ti vong a.
{20:1} Chuongchun, Israel thlahai po po chu inthuruolin an inthok suok a, Dan khuoa inthoka Beer-Seba khuo chen le Gilead rama mi po po chu Mizpa khuoa chun LALPA hmaah an hung pung khawm a.
{20:2} Israel thlahai laia chihnam po po le an lukhâituhai chu Pathien mihai inkhawmnaa chun an thang a, râlthuom chawi sipai ngot khom nuoi li an nih.
{20:3} (Benjaminhai chun Mizpa-ah Israel thlahai an pung khawm ti an lo hriet a.) Israel thlahai chun, "Ieng leia hieng ang ritlona hi hung um am a na ti mi hril rawh" tiin thu bulbâl an indon a.
{20:4} A nuhmei an thatpêk, Levi chia mi chun, "Benjamin chihai umna Gibea-ah riek dingin ka hmei leh kan va lût a.
{20:5} Gibea mihai chun an mi hung bei a, zânah an mi hung inhuol a, mi that an tum a, ka hmei chu an pawngsuol hrep a, a thi ta a.
{20:6} Ka hmei ruong chu ka hung phur a, a taksa chu ka chan nawi a, Israel thlahai ram hluo po poah ka thon dar a nih, Israel rama hin thil tirdakum le inzakum thlâk tak chu an lo thaw ta si a.
{20:7} Nangni Israel thlahai hin in rêngin ngaituo unla, in ngaidân le remti dàn chu hrilin thu tlûkna siem ro" a ta.
{20:8} Mipuihai chun thukhat chelin, "Tu khom mani in tieng inlawi nawng ei ta, tu khomin mani khuo tieng kîr bok nawng ei tiu.
{20:9} Gibea-hai ei thaw dàn ding chu hieng hi nìng a tih: Thum vawr ei ta, chuong ang pei chun thawng ei tih.
{20:10} Israelhai chunga thil indik lo tak an thaw ang peia thaw ve dinga Gibea khuoa Benjaminhai ei hang beinaa mipui fâk ding buoipuitu ding mi zaah sawm, mi sângah za, mi sîngah sâng thlang suok ei tiu" an ta.
{20:11} Chuongchun, Israel thlahai po po chu thukhat chelin khawpui bei ding chun an insèk khawm a.
{20:12} Israel thlahai chun Benjamin hnam umna taphotah mi an tir a, "Nangni lai hieng anga tuolthatna râpthlâk tak a hung um el ta hi ieng tizie am a na?
{20:13} Gibea khuoa mi rilohai chu kan sukhlum dingin kan kutah hung pe suok unla, Israel rama inthokin chuong ang ritlona chu inthiel fai kan tih" an ta. Amiruokchu, Benjamin hnamhai chun an unau Israel thlahai thu chu an bengkhon nuom nawh.
{20:14} Chuongchun, Benjamin thlahai chu Israel thlahai do dingin an khawpuihaia inthok chun Gibea khuoah an lût ta hum hum a.
{20:15} Gibea mi huoisen thlang suok za sari bâkah an chêngna khuohaia inthokin kawlhnâm chawi râl do mi sînghni le sângruk chu Benjamin thlahai chun an khawm nghal a.
{20:16} Chuonghai lai chun voikawlong thlang suok bìk ngat mi zasari an thang a, an rêng chun saihli per thiem, sam zâi tiet khom per thel lo vong an nih.
{20:17} Israel mihai chu, Benjamin mihai tiem sa loin, kawlhnâm chawi, indo mi ngot khom nuoi li an nih.
{20:18} Israel mihai chu Bethel-ah an hang fe a, Benjamin thlahai chu bei dingin a tu hnam am fe hmasàng an ta ti thu indonin Pathien an rawn a, LALPA chun "Judahai fe hmasa raw se" a ta.
{20:19} A zînga chun Israel mihai chu an tho a, Gibea khuo huolin an inkul a.
{20:20} Israel thlahai chu Benjamin thlahai bei ding chun an suok a, thanghmun an khaw a.
{20:21} Benjamin thlahai chu Gibea-a inthok chun an hung suok a, chu ni chun Israel mihai chu sînghni le sânghni an lo that a.
{20:22} Sienkhom, Israel thlahai chu an infui phûr a, an bei tan nia an beina hmuna inthok bok chun bei dingin thang an khaw nawk a.
{20:23} Israel mihai chu an hang fe a, LALPA hmaah zân tieng chen an tap a, "Kan unau Benjaminhai do dingin kan inthok dok nawk ding am a ni?" tiin an hang rawn a, LALPA chun "Hang bei nawk ro" a ta
{20:24} A ni hnina chun Israel mihai chun Benjamin thlahai chu an hang pan hnai a.
{20:25} Benjamin thlahai chun bei dingin Gibea khuoa inthokin an hung suok ve a, Israel thlahai laia mi sîngkhat le sângriet, kawlhnâm chawi mi ngot chu, an that nawk a.
{20:26} Chuongchun, Israel thlahai le mipui po po chu Bethelah an hang fe a, LALPA hmaah an inthung a, an tap a, zân tieng chen bu an nghei a, LALPA kuomah pumraw thilhlân le inremna thilhlâna inthawina an hang nei a.
{20:27} Israelhai chun LALPA chu an rawn a (Chuong lai chun LALPA Thuthlung Bawm chu chu hmuna chun a um a,
{20:28} Aron naupa Eleazar, Eleazar naupa Finehas chun rong a bawl a). Finehas chun, "Kan unau Benjamin thlahai chu kan hang bei nawk ding am a ni? an naw leh kan tawpsan lem ding?" tiin LALPA chu a'n don a. LALPA chun, "Hang bei nawk inla, zînga chu in kutah pe tâng ka tih" a ta.
{20:29} Chun, Israelhai chun Gibea khaw kawla arûka inchàntu ding mi an sie a.
{20:30} Israel mihai chu Benjamin thlahai bei dingin a ni thum ni chun an inthok suok nawk a, a hma ang bokin thanghmun an khaw a.
{20:31} Lo bei dingin Benjamin thlahai chu khawpuia inthokin an hung suok a, ni dang ang bokin mihai chu beiin an lo that a, Bethel khaw pan tungna le Gibea khaw panna lama phula chun mi sawmthum an that a.
{20:32} Benjamin thlahai chun, "A hmaa ang bok khan ei intlawm nawk tah ie" an ta. Chuonga an hril lai chun Israel thlahaiin, "Intawl kîr ei ta, khawpuia inthokin lamlien tieng zawr dok ei tiu" an ta.
{20:33} Israelhai po po chu an umna hmuna inthokin an intawl kîr a, Baal Tamar-ah thang an khaw a; chu phing leh a rûka lo inchàntuhai kha an inchànna hmun Gibea thlang tienga inthokin an hung suok a.
{20:34} Israel mihai laia mi huoisen thlang khawm sîngkhatin Gibea khawpui chu an bei thut a, an indo nasa êm leiin Benjamin thlahai chun an tlawm têp a nih ti hmèl khom an hriet chang nawh.
{20:35} Israel mihai hmaa chun LALPAN Benjamin thlahai chu a sukhlum teu a, chu nia Israel mihaiin Benjamin thla an that po po chu kawlhnâm chawi ngot khom sînghni le sângnga le zakhat an nih.
{20:36} Benjamin thlahai chun an tlawm tah ti an inhmai nawh. An hmaa Israelhai an hnung tol kha Gibea bula inchàntu an lo sie rùkhai an ring lei a ni si a.
{20:37} A rûka inchàntuhai chun Gibea chu an bei thut a, an inzar dar a, a khaw pumpui chu kawlhnâmin an suosàm a
{20:38} A rûka inchàntuhai khan mei an inkhûk chara Israel mi danghai khan hung nor lêt dinga inremsiem an na,
{20:39} mei an inkhûk charin an hung bei lêt tah a nih. Benjaminhai chun Israelhai chu beiin, mi sawmthum vel lai an that hman leiin, "A hmaa ang bokin ei hne nawk an tah" an ti hman hrim a.
{20:40} Nisienlakhom, khawpuia inthoka mei khu a hung suok phing leh Benjaminhai chu an hang ngha kîr a, khawpui pumpui khu chun vân tieng a pan tung ngut ngut el a.
{20:41} Chu phing leh Israelhai chun an hung hnot kîr a, Benjaminhai chu an thlabâr hle a, sietnàn a tlâk buok a nih ti an inhmai nawh.
{20:42} Israelhai hmaa chun thlaler tieng panin an tlân sie a, sienkhom tlân hmang ngaina a um naw a, khawpuia inthoka hung hnottuhai khan chu taka chun an sukhlum a.
{20:43} Benjamin mihai chu an inhuol a, an hnot a, ni suokna tienga chawlna hmun, Gibea dep tieng chun an hnot phàk a.
{20:44} Benjamin mihai chu mi sîngkhat le sângriet an that a, chuonghai chu mi hrât le huoisen vong an nih.
{20:45} Anni rawi chu an intawl pei a, thlalèr tieng Rimon lungpui tieng chun an tlànsie a, mi sângnga chu lamlien dungah an that a, Gidom chenin an hnot ngat ngat a, mi sânghni an that a.
{20:46} Chu ni chun Benjamin mi kawlhnâm chawi ngot khom sînghni le sângnga an that a, an rêng chun mi hrât le huoisen vong an nih.
{20:47} Mi zaruk ruok chu thlaler tieng Rimon lungpuiah an tlânsie a, Rimon lungpuia chun thla li an um a.
{20:48} Israelhai chu Benjamin mihai chungah an tuong nawk a, an khawpui sûnga mi an hmu taphot chu, an ranhai chenin kawlhnâmin an sât hlum pei a, chu bakah khuo an hmu taphot chu an raw pei bok a nih.
{21:1} Israel mihai chun Mizpa khuoah, "Benjaminhai nuhmei dingin tu khomin mani naunuhai pêk lo hrim hrim ding" tiin thu an inkhâm a.
{21:2} Chun, mipui chu Bethelah an fe a, Pathien hmaah zân tieng chen an inthung a, inring takin an tap a.
{21:3} "Aw LALPA, Israelhai Pathien, iengti leia Israelhai lai hieng thil hi a hung um a, voisun hin Israel thlahai hi hnam khat an kim ta naw am a na?" ti chu an tap hla a nih.
{21:4} A zînga chun mipuihai chu inhma takin an tho a, chu taka chun maichâm an siem a, pumraw thilhlân le inremna thilhlân an inhlàn a.
{21:5} Chun, Israel thlahai chun, "Israel thlahai pungkhawmnaa LALPA hmaa hung inlang ve lohai chu tuhai am nîng an ta?" tiin an indon a. Kha hma khan Mizpa khuoah LALPA hmaa hung inlang naw taphot chu sukhlum ngei ding tia khûn taka thu an lo inkham ta tlat si lei a nih.
{21:6} Israelhai chu an unau Benjaminhai chungchânga chun an insìr a, "Voisun hi Israel hnamhai lai hnam khat chu sâtthlâk an ni ta si a,
{21:7} a la um sunhai ta dingin an nuhmei ding ieng tin am ei ngaituo ta ding a na? Ei naunuhai hlak nuhmeia inneitir dêr lo dingin thu ei lo inkhâm ta bok si a" an ta.
{21:8} Chun, anni chun, "Israel thlahai Mizpaa an pungkhawmnaa LALPA hmaa hung inlang ve lohai chu tuhai am nîng an ta?" ti an hang indon chun Jabes Gilead-a mihai chu pungkhawmnaah an hung inlang nawh ti an hmu suok a.
{21:9} Mipui an hang intiem chun Jabes Gilead-a mihai an thang ve nawh ti an hmu suok chauh a nih.
{21:10} Pungkhawmhai chun mi huoisen thlang khawm ngot sîngkhat le sânghni an tir a, "Fe unla, Jabes-Gilead rama umhai chu nuhmei le naupang chikte chenin kawlhnâmin va sât hlum vong ro.
{21:11} An thaw dàn ding thu an pêk chu hieng ang hi a nih: pasal po po le nuhmei, pasal zalpui taphot chu sukhlum vong ding.
{21:12} Chun, Jabes-Gilead hmuna chun pasal la pawl ngai dêr lo nunghâk zali an hmu a, chuonghai chu an umna Silo khuoah an hung thuoi a, chu chu Kanan ram a nih.
{21:13} Chun, pungkhawmhai po po chun mi an tir a Rimon lungpuia chun Benjaminhai chu an va'n biekpui a, inremna thu an puong a.
{21:14} Chu phing leh Jabes-Gilead rama nunghâk an manhai chu an pèk a, chu sa khom chun an la'n dai naw a.
{21:15} Israel hnam lai LALPAN indaidanna a siem tak leiin mipuihai chu Benjaminhai chungchang thua chun an insìr a nih.
{21:16} Pungkhawm laia upahai chun, "A la damhai nuhmei ding hi ieng tin am thaw tâng ei ta, Benjaminhai laia an nuhmeihai hlak chu sukbohmang an ni ta si a?
{21:17} Benjamin hnam hi sukmanga a um nawna dingin Benjamin thla la um sunhai hi ieng tin am thla ei inneitir thei ding a na?
{21:18} Ei naunuhai hlak nuhmeiah ei inneitir thei si naw a" an ta. Israel thlahai chun, tu khom Benjaminhai nuhmei dinga mani naunu inneitir taphot chu tongsie phur dingin an lo inkhàm ta si a.
{21:19} Chun, anni bok chun, "Ngai ta u, Bethel hmar tieng, Bethela inthoka Sekem tieng fena lamlien sak tienga Lebon sim tienga um Silo khuoah kum tin LALPA ta dingin kût a um hlak kha.
{21:20} Benjamin thlahai kuoma chun, 'Va fe unla, grèp hmunah lo inchàn unla,
{21:21} lo en zing unla, lâmnaa thang dinga Silo khuoa nunghâkhai an hung suok pha leh grèp huona inthokin hung suok unla, Silo nunghâkhai chu mani nuhmei ding seng man unla, Benjaminhai ram tieng fepui ro.
{21:22} An pahai amanih an tàhai amanih an hung pha leh an kuomah, 'Lunginsiet ro khai. Indonaa khan an nuhmei ding ei lo manpêk si naw a, nangni hlakin in lo pêk bok si nawh, lo pe ni inla chu, thiem naw in hlaw ding a ni bok si a' kan lo ti ding a nih" tiin thu an pêk a.
{21:23} Benjamin thlahai chun chuong ang chun an thaw a, lâma hunghai chu anni zât seng nuhmei dingin an man a, an fe hmangpui a, an ram tieng an thuoi a, an khawpuihai cheiin an hluo nawk a.
{21:24} Chu taka inthok chun Israel thlahai chu mani chi chi le mani hnam hnamin an intêl hrang a, anni ram sengah an kîr nawk ta a.
{21:25} Chuong lai chun Israelhai lai lal an la um naw a, mi tinin mani tha ti zawng zawngin an thaw el a nih.
