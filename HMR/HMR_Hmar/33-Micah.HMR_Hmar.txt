{1:1} Judai ram lal Jotham hai, Ahaz hai le Hezekia hai inlal laia Moreset khaw mi Mika kuoma inlàrnaa Samaria le Jerusalem chungthua LALPA thu hung tlunghai chu:
{1:2} Hnam po pohai, lo ngai unla,Hnuoi le a sûnga umhai, ngâithla ro,Lalpa PATHIEN chun a chèngna,Hmun thienghlima inthokin,Nangni kal zawnga hrepuituah,A hung thang ding a nih.
{1:3} Ngai ta! a chèngnaa inthokin,LALPA chu hung tum a ta,Hnuoi hmun sânghai chîl a tih.
{1:4} Mei bula khuoihlu sie angin,A hmaah tlânghai chu zop an taTêna tui luong thlur sung ang elin,Varuom inthlêr sungin siem a tih.
{1:5} Hieng hi Jakob bawsietna lei le,Israel sûngkuo suolna lei a nih.Jakob bawsietna bul chu iem?Samaria-ah a ni naw am a ni?Judai ram hmun sâng chu iem?Jerusalem a ni naw am a ni?
{1:6} "Chuleiin Samaria chu khaw ram,Hmunhnok dèng bùmnaah siem ka ta,Chu taka chun grêp chîng an ta,A lung chimhai chu kor ruomah,Inhlum thlapêk vong ka ta,A lungphûmhai dawk vong a tih.
{1:7} A milem biekhai vaw nawi ka ta,Tempula an thilpêkhai po po chu,Meiin raw hmang vong ka ta,A milemhai sukse vong ka tih.A thilpêk dong po pohai chu,A nawchizorna man a na,Nawchi zorna man a ni ang hrimin,Nawchi inchawknan hmang an tih."
{1:8} Hi lei hin tap khêk ka ta,Ke lawng le saruoka invâkin,Sihal angin inhrâm ka ta,Chingpirinu angin tuibira ka tih.
{1:9} A hliemna dampui ruol an nawh;Judai ram khom a tlung ta a,Ka mihai chêngna JerusalemKotkhàr bul chen a lo tlung tah.
{1:10} Gath khuoah hril naw unla,An hrietah tap dêr naw ro. Beth Ofra khuoa ruok chu,Pilvut lai zâl inbuol ro.
{1:11} Nangni Safira hmuna chênghai,Saruok le inzak takin,Ama chu fè pèl unla,Zanan hmuna chênghai chu,Hung suok dok ngam naw ni hai.Beth Ezel chu lungngàiin a'n rùm a,A'n humhimna a chân ta si.
{1:12} Marot-a chênghai chu,Na tuorin an in-iel a,Dam nghâkhlain an thlîr a,Jerusalem kot bul chenin,LALPAA inthoka sietna chun,A hung nang phàk ta si a.
{1:13} Nangni Lakis-a chênghai,Sakor tawlailir chu buotsai ro,Zion naunu suolna bul chu,Nangni hi in ni si a;Israel bawsietna chu,Nangni-ah a um a nih.
{1:14} Chuleiin Moreset Gath kuomah,Inthlàna thilpêk pe rawh. Akzib chu Israel lalhai ta dingin,Hlêmtu la hung inchang a tih.
{1:15} Maresa tukdol dingin,Hnètu la hung tir ka ta;Israel ropuina chun,Adulam la hung tlung a tih.
{1:16} Pûr doin lu vaw kol rawh,I nau dithai pûr chu doin;Mulukol ang hiela kolin,A mètin mêt kawng vong rawh,I kut ngeia inthokin salah,An thuoi hmang ding a ni si a.
{2:1} Suol phantuhai chung chu a pik,Khum laizawla suol phiertuhai!Zîng khuo a hung var pha leh,An phier angin an hlen suok hlak,Chuong thawtheina chu an nei si a.
{2:2} Mi lo an inhnar a, an làkpèk a,Mi in an inhnar a, an làkpèk bok a.Mi hlèmin an inhai an làkpèk a,An rochan chen an làkpèk hlak.
{2:3} Chuleiin, LALPAN hieng hin a tih:"In sûngkuo sietna ding chu,In pumpel thei dêr lo dingin,Keiman ka phan zing a nih.Chapoin lêng ta nawng in ta,Sietnain hung nang a ti cheu.
{2:4} Chu ni chun mihan nuizatin,Tap hla phuok khum an ti cheu:'Rok ramin kan um ta a,Kan ram a sem dar vong a;Kan kuta inthokin a lâk a,Phatsantuhai kuomah a sem" tiin.
{2:5} Chuleiin, LALPA mihai inkhawma,Thum vawra ram insem ding hrim,Mi tû khom nei naw ti niu.
{2:6} Anni rawi chun ka kuomah,"Kan kuomah thu hril naw la,Hieng hi mi hril vet naw rawh;Muolphonan mi nang naw nih" an tih.
{2:7} Aw nangni Jakob sûngkuohai,'Hieng ang thil hi thaw dingin,LALPA Thlarau a lungsen maw?'Ti zawnga hril lem ding a ni?"Indik taka khawsahai chungah,Ka thu'n kongro a suk naw a ni?
{2:8} Tu lai hnai hin ka mihai chu,Hmêlma angin in en a,Indona hmuna inthoka,Ralmuong taka hung kîrhai chu,An korfuolhai in làkpèk a.
{2:9} An in inhoi taka khawsa,Ka mi, nuhmeihai in hnot suok a.An nauhai mal ka sawmna chu,Kumkhuoin in làk hmangpèk a.
{2:10} Tho unla, fe suok vat ro,In ta dingin a râlmuong nawh;Siem that thei ruol lo khopa Sukporchè le suksiet a ni tah.
{2:11} Khêlhlip le hlèm hmang hungin,'Uoiin le zû pe teuh kan ti cheu'Tiin hung hril sienla cheu,Chu mi chu hi mihai zawlneiNi awm lek a ni hrim a nih!
{2:12} "Aw Jakob thlahai, matheiloin,In rêngin ko khawm ka ti cheu a,Israel thla, hlaa umhai po po chu,Hung thuoi khawm ngèi ka ta,Ran huonga beram ruol ang leRan tlatnaa bawng ruol angin,Anni chu hung thuoi khawm ka ta,Mipui inzi nuoi nuoi an tih.
{2:13} Kot hongtu chun hma thuoi a ta,Kot chu kânin lût hum hum an ta,An lal chu an hmaah fèng a ta,LALPA chun hma thuoi a tih."
{3:1} Chu zoah hieng hin ka hril a:"Jakob sûngkuoa lukhâituhai, ngai ro,Israel sûngkuoa rorêltuhai, ngai roRo rêl dàn in hriet a tha naw maw?
{3:2} Thil tha theidain, thil suol in dit a,Ka mihai vun in hìkpèk a,An rû-a taksa in huot thlàk a;
{3:3} Ka mihai taksa in fàk a,An vun in hìk thlàkpèk a,An rù in vuok tliekpèk a;Thlèngah an sa in chan dar a,Bêla suong dingin in chan nawi" tiin.
{3:4} Chu zoah LALPA chu ko an ta,Sienkhom lo don tawl naw nih.Chu pha chun an suol thawhai leiin,An lakah a hmai lo thup a tih.
{3:5} LALPA chun hieng hin a tih:"Ka mihai hlèmtu zawlneihan,Thil pèk ding neihai kuomah,Thlamuongna thu an puong a,Pèk ding nei nawhai ruok chu,An lo vauh khawng el hlak si.
{3:6} Chuleiin zàn thimin nang a ti cheu a,Inlàrna hmu naw ti niu;Thimnain bawm a ti cheu a,Ai khom sân thei naw ti niu.Zawlneihai ni chu tlâng a ta,An sùn chu zàn inchang a tih.
{3:7} Hmutheitu chu inzak a ta,Aisânthiem chu muolpho a tih.Pathiena inthoka donna,A um ta si naw leiin,Inzakin hmai hup an tih" tiin.
{3:8} Nisienlakhom kei ruok chu,Jakob bawsietna puong ding leIsrael suolna inhriettir dingin,LALPA Thlarau thilthawtheina,Rorêl indikna le hràtna chun,Inthuom sipin ka um si a.
{3:9} Jakob sûngkuoa lukhâituhai,Israel sûngkuo chunga rorêltuhai,Rorêlna indikhai pal zût a,Dikna tinrêng chokchawrawituhai,Ka thil hril hi lo ngàithla ro.
{3:10} Zion chu thisenin in bawl a,Jerusalem chu rîtlonain.
{3:11} Hotuhan tham beiseiin ro an rèl a,Thiempuhan hlaw beiseiin an zirtir a,Zawlneihan sum beiseiin âi an sàn a.Chuong sà khom chun anni chun,'Ei kuomah LALPA a um an naw?Sietnan mi nang naw nih' tiin,LALPA chungah an innghat chu!
{3:12} Chuleiin, nangni lei tak hin,Zion chu lo anga inletin um a ta,Jerusalem chu tlu ram a ta,Tempul muol chu chimbuk bawm,Muol pawngah inchang a tih.
{4:1} Sienkhom hun nuhnunga chun,LALPA tempul ngîrna tlàng chu,Suknghetin hung um a ta,Tlâng po po sìngtu nîng a ta,Muol po po chungah lêng a ta,Hnam tin khuoi ang kai an tih.
{4:2} Hnam tam takin hung pan an ta,Hieng ang hin hung tîng an tih:'Thaw ro, LALPA tlàngah,Jakob Pathien inah kâi ei tiu,A lampui ei hraw theina dingin,A lampui mi lo zirtir a tih' tiin.Zion tlànga inthokin dàn thu,Jerusalem-a inthokin LALPA thu,A luong suok ding a ni si a.
{4:3} Hnam tin inkârah ro rêl a ta,Kil tina um hnam hràthai khom,An inkàr thu rêlpêk a ta,An kawlhnàmhai chu làngkûmah,Lo keina dingin sut an ta,An fei chu thing kau thumna,Chemkuoiah sut tâng an tih.Hnam dangin hnam dang chungah,Chemsen inlèn ta naw ni a,Râldo inchûk ta naw bok an tih.
{4:4} Mi tin mani grêp buk hnuoiah,Theichang buk zàr hlim hnuoiah,Muong takin thung tâng an tih,Tiin Iengkim LALPA chun a hril.
{4:5} Hnam tinin mani pathien zui an ta,Keini ruok chun kumkhawtluongin,LALPA kan Pathien zui tàng kan tih.
{4:6} LALPA chun hieng hin a tih:"Chu ni a hung tlung pha chun,Kebaihai chu ko khawm ka ta,Saltànghai ko khawm ka tih,Lungngaia ka siem po pohai.
{4:7} Kebaihai chu hlàng ka ta,Hnot lènga um tahai chu,Hnam hrât takah siem ka tih.Chu nia inthok chun LALPAN,Zion tlàngah kumkhuoin,An chungah ro rêl a tih.
{4:8} Aw nang, ran ruolhai vèngbùk,Zion naunu kulpui nghet,I lalram hmasa tungding nawk ka ta,Jerusalem naunu chu inlal a tih.
{4:9} Ieng leia tuta i tap rak am?Lal i nei naw am a ni?I remruottu a boral am a ni?Nau hase anga natna chun,A man tah che am a ni?
{4:10} Aw nang Zion naunu,Nau hase tuor ang elin,Na tak tuorin inrùm rawh.Tuhin khawpui suoksanin,Ram hnuoia chun inkul rawh.Babulonah i fe ding a na,Chu chun san suokin um i tih.Chu taka inthok chun LALPANI hmêlmahai kuta inthokin,A san suok ding che a nih.
{4:11} Tuhin hnam tam takhai chu,Do ding che'n an insingsa a;'Sukporchein um sien la,Zion chu inriem khum ei tih'Tiin an ti che a ni hi!
{4:12} Sienkhom LALPA ngaituona,An hriet phâk teu si naw a;A remruot an hriet thiem bok nawh.Hrizawla chìl ding buphal angin,Anni chu a lâk khawm ta si a.
{4:13} "Aw Zion naunu, tho la, chîl rawh,Kapathîr ki pêng ka ti che,Ke tinbawrah dâr pêng ka ti che a,Hnam tam tak i sir nawina ding" tiin.Mi thil an làkpèkhai chu,LALPA kuomah hung inhlàn unla,An hausakna khom hnuoi pum neitu,LALPA kuoma chun inhlan rawh.
{5:1} Aw kula inhuon Jerusalem,I sipai ruolhai khawm rawh,Inhuolin ei um ta si a.Israelhai rorêltu bekah, Thîr hmolin an vuok ding a nih.
{5:2} Sienkhom nang Bethlehem, Efrata,Judai khawpui lai chîn hle la khom,I sûnga inthokin ka ta dingin,Israel rorêltu hung suok a tih;A tobul chu tiena tlânga mi,Chatuona inthoka suok a nih.
{5:3} Chuleiin, nau hase tuortunuin,Nau a nei thlàk hmâ khat chun,Israel chu màksanin um a ta;Chu zoah a unau hlaa la umhai chu,An saltàngna hmuna inthokin,Israel ramah kîr nawk an tih.
{5:4} LALPA hràtnaa chun ngîrin,LALPA a Pathien hming ropuinain,A beramhai chu chawm a ta,Muong takin khawsa tâng an tih,Chu pha chun a hming ropuinain,Hnuoi kil tawp dêng tâng a tih.
{5:5} Ama chu muongna bul nîng a tih.Asuria-haiin ei ram hung rûn a,Ei kul sûnga hai an lût pha chun,A dotu ding berampu pasari leThuoitu pariet inngìr suok ei tih.
{5:6} Asuria ram, Nimrod ram chu,Kawlhnâmin op khum an ta,Ei ram rûn a, ei ramri a tlung pha,Asuria lakah mi san suok a tih.
{5:7} Jakob thla hlaa la umhai chu,Hnam chi hrang hranghai lai chun,LALPAA inthoka daidaw tla le,Hlobet chunga ruo sûr angin,An la tla dar ding a nih;Chu chun mi a nghàk naw a,Mihriem ta din a châm bok nawh.
{5:8} Jakob thla hlaa la umhai chu,Hnam chi tin lai um vèng an ta,Ramsahai le beram ruol laiaSakeibaknei vanglai chetlain,A hmu phot sè le pot chen a,Santu tu khom an nei naw angin,
{5:9} A hmêlmahai chungah lêng a ta,A dotuhai chu sukboral a tih.
{5:10} LALPA chun hieng hin a tih:"Chu ni a hung tlung pha chun,In sakorhai sukhlum ka ta,In tawlailirhai suksieng ka tih.
{5:11} In khawpuihai suksieng ka ta,In kulpuihai sukchim ka tih.
{5:12} In dawithiemhai sukhlum ka ta,Aisânthiem nei ta naw ti niu.
{5:13} In milem kerhai suksieng ka ta,In lung serhai vaw nawi ka ta,Mihriem kuta siem thil hmaah,Bokkhup ta ngai naw ti niu.
{5:14} Asera lim thing in phunhai chu,Phûr thlupêk vong ka ti cheu a,In khawpuihai suksieng ka tih.
{5:15} Ka thu zawm lo hnamhai chungah,Lunginsen le thin inlingin,Phuba ka lâk ding a nih" tiin.
{6:1} "Ngir la, tlâng hmaa thiem thu hril la,Muolhaiin i hril ngâithla raw se.
{6:2} LALPAN a khingna cheu hi,Aw tlânghai lo ngaithla ro;Hnuoia tlâng hlunhai ngai ro,LALPAN a mihai a khing a,Israelhai a khing a ni hi.
{6:3} "Ka mihai, in chungah iem ka thaw a?Iengtin am in phur ka sukrik a?Mi hang don ve ta u, khai;
{6:4} Aiguptaa inthoka thuoi suokin,Bawi ninaa inthokin ka'n tlan cheu a,Thuoitu ding Mosie hai, Aron hai,Miriam hai ka pêk cheu kha.
{6:5} LALPAN thil fel a thawziehai,Ka mihai, in hriet zing theina din,Moab lal Balak thurawn pèk hai,Beor naupa Balaam don dàn hai kha,Theinghil ngai hrim hrim naw ro. Sitim-a inthoka Gilgal chenaIn thil tuokhai kha hre zing ro" tiin.
{6:6} LALPA hmaah inlang ding lePathien inzaum hmaa ngîr dingin,Ieng le am ka hung ding a na?Pumraw thilhlâna inhlàn dingin,Bawng tuoi kum khat mi ka hung kei ding?
{6:7} Beramchal a sâng ruola tiem,Oliv hriek vadung sîngkhatin,LALPA ka suklawm thei ding?Ka bawsiet thawi damna dingin,Ka nau lutîr chu inhlànin,Ka thlarau suolna leiin,Ka rîla rà chu ka'n hlàn ding?
{6:8} Aw mihriem, ieng am thil tha chu,Aman a hril dèr ta chê kha.Iem a na LALPA phût chê chu?Indik taka thaw, zangaina ngaihlut,I Pathien le thuhnuoirol taka intlon,A ni lem naw am a ni?
{6:9} I hming ti hi a varthlâk a nih.LALPA chun inring takin,Jerusalema mi po po a ko a nih:"Hmol le a hmangtu thu chu poisa ro.
{6:10} Aw, sûngkuo rilohai,Indik lo taka in ro khawlhai,Inkhìna indik lo in hmanghai,Ka theinghil el ding am a ni?
{6:11} Phahla indik lo hmangtu leBûkna lung indik lo koltu chu,Thiem changin ka'n suo ding maw?
{6:12} In mi hausahai an tawrot a,In mipuihai an khêlhlip a,An leiin thukhêl a per suok.
{6:13} Chuleiin, hrem ka ti cheu a,In suol leiin sukram ka ti cheu.
{6:14} Fâng in ta, khop si loin,In phìng khom tâm zing a tih.Sêk khawm in ta, hum thei si loin;In hum sun indonaah bo a tih.
{6:15} Chîng in ta, sîk si loin;Oliv hriek sir sawr in ta,Nangnin hmang phâk si loin;Grêp rà sir sawr in ta,A uoiin dawn phâk si loin.
{6:16} Lal Omri um dànhai zuiin,Lal rilo Ahab insûng ching dàn,An ser le sànghai in zawm leiin,Khaw ramah siem ka ti cheu a,Mi nuizatbûr le hmusit nîng in tih."
{7:1} Mi rimsi ka va hang ni ngei de!Nipui thei an lo vong hnung,Grêp ra an lawr vong hnunga,Lo thel zonga fe ang ka nih;Ka chàk èm èm grêp hmin leTheichang hmin a um ta nawh.
{7:2} Pathien ngaisak mi po po chu,A rama inthokin an phìt fai a,Mi indik an um ta dèr nawh.Inthat tumin an inchàn tuo a,An unauhai chu man tumin,Lèn chawiin an invè tuo a.
{7:3} Thil tha naw thawna dingin,An kuthai a chemkal a.Hotuin thilpêk an phût a,Rorêltuhan thamna an ngiet a,Thilthawtheihan an dit dànin,Iengkim mi an hnaw lui a,Inthukopin thil an phier a.
{7:4} An mi tha tak khom buor ang a na,Anni laia mi indik tak chu,Dai hling nêkin a se lem.Nangni vêngtu a chèt ve hun,Pathienin a kan cheu hun a tlung a,Tu hi an chì-ai hun chu a nih.
{7:5} I tuolbawmhai ring naw la,I ruol tha khom ring naw la,I tânga inbeinu laka khom,Fimkhur takin bàu phong rawh.
{7:6} Naupan a pa sukmuolpho a ta,Naunu a nu lakah hel a ta,Moin a tarpinu do a ta,Mihriem hmêlmahai chu,Ama sûnghai nîng an tih.
{7:7} Kei ruok chun beiseina leh,Ka LALPA chu thlîr ka ta,Ka Tlantu Pathien chu nghâk ka ta,Ka Pathien chun mi ngaithlâng a tih.
{7:8} Ka hmêlma, mi diriem naw rawh!Ka tlu khomin tho nawk ka tih.Thim hnuoiah inthung lang khom, LALPA chu ka var nîng a tih.
{7:9} Ama lakah ka suol leiin,LALPA lungsenna phur ka tih,Ka chungthu mi hrilpui a,Indika a mi sie chenin. Chu chun varah mi thuoi a ta,A felna chu hmu tâng ka tih.
{7:10} Chu pha chun ka hmêlmahai,"Khawm LALPA i Pathien chu teh?"Titu chu inzakin sip a ta,Ka mit ngèiin a tlûk hmûng ka ta,Tuol chirhak angin sir hriel an tih.
{7:11} I kul banghai bawl nawk hun leI ramri zauh bel ni la tlung a tih.
{7:12} Chu ni chun Asuria ram dâm,Aigupta khawpuia inthok dâm,Aigupta le Eufretis inkâra mi dâm,Tuipui le tuipui inkâra inthok dâm,Tlâng le tlâng inkâra inthok dâm,I kuomah mihai hung an tih.
{7:13} Ram chu a sûnga chênghai le,An thil suol thawhai leiin,Ràusan ramah inchang a tih.
{7:14} Ram hnuoi, tlatna hnienghnârah,I rochanhai chu intlattir la,I hmolin anni chu vêng la,Basan le Gilead-a an tlat hlak ang khan,Tla duol duol nawk ta raw hai se.
{7:15} "Aigupta rama inthokaIn hung suok lai ni ang khan,Thilmak inentir nawk ka tih."
{7:16} Thilthawtheina nei ve ta lo,Hnam tinhai chun hmung an ta,Inzakin bàu hup an ta,An nà khom sêt vong a tih.
{7:17} Rûl angin pilvut liek an ta,Bokvâka invâkhai ang elin,An umna kuoa inthokin,Inthin pumin hung suok an ta;LALPA ei Pathien kuoma chun,Ti êm êmin hung an ta,Nangma leiin ting an tih.
{7:18} Nangma anga suol ngaidam hlak,Hlaa um i rochanhai bawsietna,Ngaidam thei Pathien tu'm an um a?I lungsen kumkhuo nuom naw a, Zangaina inhmùtir chu i lawm si a.
{7:19} Kan chungah za ngai nawk i ta,Kan suolhai mi hnèpêk i ta,Kan bawsietna po pohai chu,Tuipui mongah pei hmang i tih.
{7:20} Tiena kan pi le puhai kuoma,Inkhâm meua thu i tiem ang khan,Jakob chungah sukdik i ta,Abraham chungah zà ngai i tih.
