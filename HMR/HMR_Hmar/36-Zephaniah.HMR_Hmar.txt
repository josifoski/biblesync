{1:1} Juda lal Amon naupa Josia inlal laiin Hezekia naupa Amaria, chu naupa Gedalia, chu naupa Kusi le chu naupa Zefania kuomah LALPA thu chu a hung tlung a.
{1:2} "Hnuoi chunga inthokin iengkim,Ka sukbohmang ding a nih"Ti hi LALPA thu suok a nih.
{1:3} "Mihriem le sâhai sukbo ka ta,Chunglèng vatehai sukbo ka ta,Tuipuia ngâhai sukbo ka tih.Hnuoi chunga inthoka mihriem,Ka sukbohmang ni a tlung pha chun,Mi rilohai chan ve ding chu,Hmunhnok ringot chauh nîng a tih,"Ti hi LALPA thu suok a nih.
{1:4} "Judahai chungah kut inlet ka ta,Jerusalema chênghai chunga khom.Hi hmuna Baal hnuhma la um po po,A rêngin sukbohmang ka ta,An milem biek dang po po khom,Thiempuhai chopin sukbo ka tih.
{1:5} In chung sipzawla inthoka,Vàn lêngruol bea kûn hlakhai,LALPA betua inhril si a,Molek khom be hlak sihai chu,An rêngin sukbohmang ka tih.
{1:6} LALPA zui loa nghatsantuhai,Zong lo le ngaiven bok lohai chu,An rêngin sukbohmang ka tih.
{1:7} Chunghnungtak LALPA hmaah,To tok tokin um ro khai,LALPA ni chu a hnai ta si a.LALPAN inthawina a buotsai a,A fielhai a'n hlàn thienghlim tah.
{1:8} LALPA inthawina nia chun,Hotuhai le lal nauhai bàkah,Ram dang thuoma incheihai chu,An rêngin hrem tawl ka tih.
{1:9} Chu ni chun kot bul sir nuom lohai,aInpawngnêkna le inhlemnaa,An pathien Tempul suksiptuhai chu,An rêngin hrem tawl ka tih.
{1:10} "Chu ni chun Nga Kotkhàrah,Tapin khêk rong rong an ta,Vêng tharah tap khêk an ta,Muol chim hum hum bok a tih,"Ti hi LALPA thu suok a nih.
{1:11} Bazar vênga chênghai, tap ro,Dawrkaihai chu thi vong an ta,Tangkaruo zortuhai se vong an tih.
{1:12} Chu pha chun khawnvar sitin,Jerusalem dap suok ka ta,'LALPAN a sie a thain,Ieng mi law naw nih' tituhai,Uoiin penga a neng la um anga,Um mei meihai chu hrem ka tih.
{1:13} An rosumhai rokpêk an ta,An inhai thiekpèk an tih.In bawl an ta, hluo naw ni hai,Grêp huonhai siem an ta chu,A uoiin dawn naw ni hai.
{1:14} "LALPA ni ropui a hnâi ta a,A hnâi ta hle a, tlung vak a tih.Ngai ro! LALPA nia tap ri chu,Nasa takin inring a ta,Mi huoisenhai chen khêk an tih.
{1:15} Chu ni chu lungsenna ni,Beidongna ni le lungzingna ni,Buoina ni le sietna ni,Inthim ni le khuo innìm ni,Sûm le thim sa mup in a bawm ni,
{1:16} Khawpui kulhai bei ding leKhaw kil kulbinghai la dinga,Tawtawrawt mût ruoi ruoi a,Râl tawn dinga an inko ni a nih.
{1:17} Mipui nasa takin beidong an ta,Mitdel angin inmai an ta,LALPA chunga an suol êm leiin.Vut angin an thisen pei an ta,An rìlhai chu hmunhnok angin.
{1:18} LALPA lungsen nia chun,An tangkaruo le rangkachakin,Intlan suok thei naw ni hai.A thìkna lungsen chok chun,Ram pum la kâng hmang a ta,Hnuoia chênghai po po chu,La sukbohmang rup a tih."
{2:1} Aw nangni hnam zakmawhai,Inko khawm ro, inko khawm ro,
{2:2} A hun ruot a tlung hma hin,Busî anga len hmang in ni hma,LALPA lungsenna ni chu,In chungah a hung tlung hma,LALPA lunginling ni chu,In chunga a tlung hma hin.
{2:3} A thupêk anga thaw hlaktu,A rama mi thuhnuoirolhai,LALPA chu zong hlak unla,Felna chu zong hlak unla,Thuhnuoirol takin um ro,LALPA lungsenna niah,Huma in um thei takduoiin.
{2:4} Gaza chu ràusanin um a ta,Askelon chu sukramin um a tih.Asdod chu sùnah inruok an ta,Ekron chu phawi hmang an tih.
{2:5} Tuipui kama chêng Keret mihai,In chung a va hang pik de aw!Filistin rama um aw Kananhai,Hluotu um loin sukram ka ti cheu"Tiin LALPA chun a hril.
{2:6} Tuipui kam Kerethai chèngna chu,Berampuhai bûk khuorna leBeram huongah inchang a tih.
{2:7} Juda sûngkuo hlaa la umhaiin,Chu hmun chu nei tâng an ta,Beram ruol intlattir an ta,Askelona in ràusanhai chu,Zànah rieknan hmang an ta,LALPA Pathienin enkol a ta,An saltàngna hmuna inthokinAnni tungding nawk a tih.
{2:8} "Moab-hai deusawna ri ka hriet,Amon mihai ti-elna rihai khom;Ka mihai an deusaw a,An ram lâkpêk tumin an vauh.
{2:9} Chuleiin Moab chu Sodom angin,Amon mihai chu Gomora angin,Zakthlài bil le chi khur umna hmun,Kumkhuo ràusan ram nîng a tih.Iengkim LALPA, Israel Pathienin,A hringna sâlin a puong:"Ka mi, hlaa umhai chun rok an ta,Ka hnam laia dam khawsuokhai chun,An ram chu neipêk an tih" tiin.
{2:10} Chu chu an chapona rà nîng a tih,Iengkim LALPA mihai chu hmusita,Nuizatbûra an hmang leiin.
{2:11} An pathienhai a sukboral pha chun,LALPA chu râpum la tîng an ta,Vakam ram tina chêng hnamhaiin,Mani hmun sengah chawibiek an tih.
{2:12} "Nangni Ethiopia mihai khom,Ka kawlhnàma that nîng in tih"Tiin LALPA chun a hril.
{2:13} A kut chu hmar tieng inlet a ta,Asuria chu suksieng a ta,Ninevi sukram dèr a ta,Thlalèr angin tawl hawp a tih.
{2:14} Beram ruol le bawng ruolhai,A sûngah bok khawm an ta,Ramsa tinrêng riek khawm an tih.Thlalèr simbuk le chingpirinuhan,A ban sîpah bû sep an ta,Tukvera inthokin inhràm an ta;Kot bul chu hmunhnokin sip a ta,A sidar tlungpum khom dawk a tih.
{2:15} Hi hi khawpui, poisak nei lo,Muong taka um hlak kha a nih."Mi sîng zo tu khom an um nawh"A ti lungril hlak si a.A va hang tlu ram nasa ngei de!Ramsahan rieknan an hmang a,A fe pèl taphot hlak chun diriemin,An kut thinin an inchek khum.
{3:1} Inpawngnêkna khawpui,Hel hmang le tirdakum chu,A chung a va hang pik de!
{3:2} Tu thû khom a ngai naw a,Tu zil khom a poisa nawh.LALPA a ring nuom naw a,Pathien a hnaih nuom bok nawh.
{3:3} A sûnga a milienhai chu,Sakeibaknei inrûm ang an na,A sûnga rorêltuhai khom,Zàn tieng satenè ang an na,A tûka ding hlà an nei nawh.
{3:4} A zawlneihai an chapo a,Dawhaa mi hlèm an hmang a,A thiempuhan tempul sukporchèin,Nuom nuomin Dàn an suosàm hlak.
{3:5} A sûnga um LALPA chu a fel a,Thil indik lo a thaw ngai nawh.Tûk tin fel takin ro a rèl a,Ni tin thul tik a nei ngai nawh.Sienkhom mi fel lohai ruok chun,Inzak nachang an hriet nawh.
{3:6} "Hnamhai chu ka nuoi bo a,An kulpuihai ka sukchim a,Tu khom hraw thei naw dingin,An kotthlèrhai ka sukram a.Tu khom chèng nawna dingin,An khawpuihai ka suksiet vong.
{3:7} Khawpui kuoma chun keiman,'Nangin mi hang ti phot la,Ka zilna che hi poisa la,Chuongchun i chèngnaa inthokin,Nuoi bo ni naw ti ni a,Ka hremnahai po po khom,I chungah tlung naw nih' ka ta;Sienkhom thil dik lo thaw chu,An inhawk lem tlat pei si!
{3:8} Chuleiin, hrepuitua keiKa ngìr ni chen mi nghâk ro.Hnamhai la ko khawm ka ta,Lalramhai kei khawm ka taAn laka ka lungsenna,Ka lung inlingna po pohai,An chungah bun thlâng ka ta,Ka thìkna lungsen chok chun,A ram pum kâng hmang a tih"Ti hi LALPA thusuok a nih.
{3:9} "Chu pha chun mipuihaiin,LALPA hming thienghlim lam a,A rong an bawl theina di'nHmùr thienghlim inputtir ka tih.
{3:10} Mi chawibiektu, ka mihai,Nile vadung khêla umhai khomin,Thilpêk hung inhlàn an tih.
{3:11} Chu ni chun ka chunga poiIn tawkna po pohai lei khan,In hmài mawk ta naw ni a;Hi khawpuia inthok hin,Mi chapohai po po chu,Lo hnot suok vong tàng ka ta,Ka tlâng thienghlimah tu khom,Mi uongthuong um ta naw nih.
{3:12} Mi zàidam le inngàitlawmhai,LALPA hming ringtuhai chu,I sûnga chun màksan ka tih.
{3:13} Hlaa um sun Israelhai chun, Poi tawk ta ngai naw ni hai a,Khêl hril ta naw ni hai a,An bàuah khêl suok naw nih.Fain zâl hadam an ta,Tu khomin sukti ta naw nih."
{3:14} Aw Zion naunu, zâi hlâ rem rawh,Aw Israel, inring takin sak rawh!Aw Jerusalem naunu,Lungril po poa hlimin lawm rawh!
{3:15} LALPAN i hremna a lâk kieng a,I hmêlma a hnot kìr tah.LALPA ngei, Israel Lal chu,Nangma kuomah a um a,Suknata um hrim hrim khom,Inlâu ta ngai nawng i tih.
{3:16} Chu ni chun Jerusalem kuomah,"Ti naw rawh, aw Zion, I bân khai thlep el naw rawh.
{3:17} LALPA i Pathienin a umpui che.Ropui taka sandamtu a nih.Nasa takin lawm a ti che a,A hmangainan inawi tleiin,Hlim takin hlain awi a ti che.
{3:18} Kût huna in beidongnahai,La kiengpêk dai ka ti cheu:In ta dinga phurrik inzakum a nih.
{3:19} A nêksawrtu cheu taphot chu,Chu pha chun keiman bei ka tih.Kebaihai san suok ka ta,Tlân darhai ko khawm ka ta,An muolphona ram po poah,Mi inpâk le inza-ah siem ka tih.
{3:20} Chu huna chun thuoi khawmin,In tieng thuoi kîr ka ti cheu.In saltàngnaa inthoka,In mithmua ngei tungding a,Ka thuoi kìr nawk cheu pha chun,Hnuoi chunga mi po pohai lai,Chawimawina le inpâknahaiInkhumtir ka ti cheu," LALPAN a tih.
