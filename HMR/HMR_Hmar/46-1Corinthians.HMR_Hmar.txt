{1:1} Paula, Isu Krista tirko ni dinga Pathien ditzawng anga ko le ei unaupa Sosthen chun:
{1:2} Korinth khuoa Pathien Kohran, Krista Isua sukthienghlim, mi thienghlim ni dinga ko le Lalpa Isu Krista, anni le keini Lalpa hming lamtuhai po po chibai kan bûk chêu.
{1:3} Pathien ei Pa le Lalpa Isu Kristaa inthoka lunginsietna le inremna chu in kuomah um raw se.
{1:4} Pathienin Krista Isua lunginsietna a pèk chêu leiin in ta dingin ka Pathien kuomah lawmthu ka hril rop hlak.
{1:5} Amaa chun kong tinrêngah, thuhrilna tieng le hrietna tinrêngah, sukhausakin in um a,
{1:6} in kuoma Krista thu kan hung hril khan nangniah zung a kei nghet tah a.
{1:7} Chuleiin, ei Lalpa Krista hung inlang ding phûr taka in nghâk sùng hin thlarau thilpèk ieng khom in tlasam naw hi.
{1:8} Ei Lalpa Isu Krista nia soisel boa in um theina dingin a tawp chenin sukhrât a ti chêu.
{1:9} A Naupa, ei Lalpa Isu Krista le inpawlnaa ko lûttu chêu Pathien chu a ringum a nih.
{1:10} Unauhai, nangni lai inthèna um loa, lungril le ngaituona hmun khat put dingin ei Lalpa Isu Krista hmingin ka ngèn chêu a nih.
{1:11} Ka unauhai, nangni lai insêl inhalna a um ti Kloi sùnghaiin an mi hril a.
{1:12} Ka hril chu, 'Kei Paula pawl, kei Apollo pawl, kei Kifa pawl, kei Krista pawl' in inti thîm thêm tawl hi a nih.
{1:13} Krista chu thèin a um am a ni?a In ta dingin Paula chu hemde a ni maw? Paula hmingin baptisma in chang am a ni?
{1:14} Krispa le Gaia naw chu nangni lai tu khom ka baptis naw leiin ka lawm.
{1:15} Chuong naw chun tuhaiin amanih ka hminga baptisma chang angin lo inhril pal rawi an tih.
{1:16} Stefan sûnghai khom ka baptis takluo kha. Chuonghai ti naw chu tu khom ka baptis ka hriet nawh.
{1:17} Krista chun baptis dingin a mi tir naw a, Chanchin Tha hril dingin a mi tir lem a nih. Mihriem varna hmanga hril dingin a mi tir nawh, Krista kraws thilthawtheina chu ieng khom loa an ngai pal nawna dingin.
{1:18} Kraws thu chu bohmang mèkhai ta ding chun thu invêtthlàk a na, eini sandama um mèkhai ta ding ruok chun Pathien thilthawtheina a nih.
{1:19} Mi var varna chu sukbohmang ka ta,Mi thiem thiemna chu hnawl ka tih'b ti ziek a nih.
{1:20} Khaw la'm in tu lai mi varhai, mi thiemhai le dawnrilhai chu an um a? Hi khawvel varna hi Pathienin invêtthlàkah a siem tah annawm a ni?
{1:21} Pathien var dàn le a lawmzawng chu, khawvelin a varna hmanga Pathien an hriet thei ta naw hnunga keini thu hril invêtthlàk hmanga a ringtuhai sandam hi a nih.
{1:22} Judahai chun inchikna thilmak an phût kher hlak a, Grikhai hlak chun varna ngot an zong a,
{1:23} keini ruok chun hemde Krista thu chu kan hril lem hlak a nih; chu chu Judahai ta dingin dâltu a na, Jentêlhai ta dingin thil invêtthlàk a ni bok.
{1:24} Amiruokchu, Juda mi khom ni sien, Grik mi khom ni sien, Pathienin a kohai ta ding chun Krista chu Pathien thilthawtheina le Pathien varna a nih.
{1:25} Pathien invètna chu mihriem varna nêkin a var lem a, Pathien hrât nawna khom mihriem hrâtna nêkin a hrât lem.
{1:26} Unauhai, ko in ni laia in ngîrhmun kha ngaituo ro, nangni laia mi tam tak hi mihriem inkhìnaa chu mi var in ni naw a, mi thilthawthei tak khom in ni naw a, sûngkuo thaa inthoka hung khom in ni bok nawh.
{1:27} Nisienlakhom, Pathienin khawvel ngaia thil invêtthlàkhai chu mi varhai sulmuolphona dingin a thlang a; khawvel ngaia thil ongrophai chu thil hrâthai sukmuolphotu dingin a thlang bok a.
{1:28} Thil um ta sahai chu ieng khom loa a siemna dingin hi khawvela thil hnuoihnung le hmusitum le thil um lohai chenin a thlang bok a nih,
{1:29} Pathien hmaah tu khom an uong thei nawna dingin.
{1:30} Nangni ruok chu Ama zârin Krista Isua chun in um tah a, ama chu Pathiena inthoka ei varna, ei felna, ei thienghlimna le ei intlanna a hung ni tah.
{1:31} Chuleiin, 'A uong nuom taphot chun Lalpa uongpui raw se' ti ziek khom a ni kha.
{2:1} Unauhai, Pathien thu ril inhriettir dinga in kuoma ka hung khan bâu themthiem bik le var bik angin ka hung naw kha.
{2:2} In kuoma ka châm sûng khan Isu Krista le ama ngei kraws-a hemde a ni thu chauh naw chu ieng dang hriet ni ka tum bok nawh.
{2:3} In kuomah hrât naw tak le ti le inthin dor dorin ka hung a,
{2:4} ka thucha le thuhril iengkimah varna le tongkam tlor ka hmang naw a, Thlarau thilthawtheina suklang zawngin ka hril hlak kha;
{2:5} in ringna chu mihriem varnaa innghat ni loa Pathien thilthawtheinaa innghat a ni lemna dingin.
{2:6} Puitling lai ruok chu varna thu kan hril hlak kha, chu chu tu lai mihai varna thu le tlawm el ding an hotuhai varna thu a ni nawh.
{2:7} Pathien varna inthup le inril chu kan hril a, chu chu ei ropuina dinga khawvel siem hmaa inthoka Pathienin a lo ruot lawk tah chu a nih.
{2:8} Chu chu hi khawvel rorêltu tu khomin an hriet nawh, hrie ni hai sien ropuina Lalpa chu hemde naw ni hai.
{2:9} Pathien Lekha thuin,'Mita hmu ngai lo, naa hriet ngai lo,Lungrila an la phan phàk lo,Ama hmangaituhai ta dingaPathienin a buotsaipêk chu'c a ti thu chu kan hril lem a nih.
{2:10} Chuong thu chu kan kuomah Pathienin Thlarauin a hung puong a nih. Thlarau chun iengkim, Pathien inrilna khom a dap suok hlak.
{2:11} Mihriem ngaituona chu amaa um thlarau chau naw chun tuin am a hriet a? Chuong ang bokin, Pathien ngaituona khom Pathien Thlarau chauh naw chun tu khomin an hriet nawh.
{2:12} Khawvel thlarau ei dong naw a, Pathiena inthoka suok Thlarau chu ei dong lem a nih, Pathien thilthlawnpêkhai ei hriet thiem theina dingin.
{2:13} Mihriem varnaa thu kan inchûkhai chu hmang loin, Thlaraua thu kan inchûkhai chu hmanga thu hril lemin, thlarau mihai kuomah thlarau tieng thil kan hril fie hlak.
{2:14} Tisa mi chun Pathien Thlarau thil ieng khom a lawm naw a, a ta ding chun thil invêtthlàk a na, thlarau chauha hriet thei a ni leiin a hriet thei bok nawh.
{2:15} Thlarau mi ruok chun iengkim a bûk thiem a, ama chu mihriem tu khom soisel ruol a ni si nawh.
{2:16} Tuin am Lalpa lungril hre a,Ama chu zirtir thei ding?d Eini ruok chun Krista lungril ei put a nih.
{3:1} Unauhai, thlarau mihai kuoma ka hril angin in kuomah thu ka hril thei naw a; tisa mi, Kristaa nautehai kuoma hril angin ka hril hlak chêu a ni kha.
{3:2} Bu changrum in la fàk phàk naw leiin nenetuiin ka chawm hlak chêu a; tu chen khom hin in la fâk thei naw hi.
{3:3} In la tisa mi êm lei a nih. Nangni lai inthîkna le inhalna a um zing sûng chun tisa mi, khawvel mi taka la khawsa in nih tìna a ni naw am a ni?
{3:4} Nangni lai "Kei Paula pawl ka nih, kei Appolo pawl ka nih" ti dâm in la um sung chun in la tisa mi hlè tìna a ni naw maw?
{3:5} An leh Appolo chu iem a na? Paula khom chu iem a ni bik leh? In ring theina dinga rongbawltu chau an nih; chu khom chu Lalpan thaw ding chan a pêk ang peia thok an nih.
{3:6} Keiin ka phun a, Appoloin tuiin a chawm a, sienkhom Pathienin a'n thanglientir a nih.
{3:7} A'n thangtirtu Pathien chauh naw chu a phuntu le a chawmtu chu ieng khom an ni nawh.
{3:8} A phuntu le a chawmtu thil tum chu thuhmun a na, an sin inrim ang hû peiin lawmman hmu vé vèng an tih.
{3:9} Pathien ta dinga thaw tlâng kan ni si a, nangni hi Pathien lohma le Pathien in bawl chu in nih.
{3:10} Pathienin lunginsietna a mi pèk ang peiin, in bawltu themthiem tak angin keiin a lungphùm ka phùm a, chu lungphùm chunga chun mi dangin an hung bawl a; sienkhom an bawl dàn thuah fimkhur seng raw hai se.
{3:11} Lungphùm rem ta sa naw chu tu khomin lungphùm dang an phùm thei nawh, chu lungphùm chu Isu Krista a nih.
{3:12} Chu chunga chun miin rangkachakin amanih, tangkaruoin amanih, lungmantamin amanih, thingin amanih, sawlhnain amanih, bupawlin amanih a bawl a ni chun,
{3:13} mi tin sinthaw that le that naw dàn chu la'n lang fieng a tih; Krista Ni-ah sukchieng a la ni ding a ni si a, meiin a'n lâr ding a ni leiin. Mei chun mi tin sinthaw chu fie seng a tih.
{3:14} Tu in bawl khom a kàng naw chun, chu mi chun lawmman hmûng a ta;
{3:15} tu in bawl khom a kàng chun chu mi chun chân a ta, ama tak ruok chu sanhim ni hrâm a tih, mei pal tlang ang elin.
{3:16} Pathien chêngna tempul in ni le Pathien Thlarau nangniah a chêng ti in hriet naw am a ni?
{3:17} Mi tu khomin Pathien tempul chu a sukkhawlo chun Pathienin ama khom sukkhawlo vèng a tih, Pathien chêngna tempul chu a thienghlim si a; chu tempul chu nangni in nih.
{3:18} Tu khomin mani inhlèm naw ro. Nangni lai tu khomin hi khawvel ngaia var nia a'n hriet chun a hung var tak tak theina dingin invêt hmasa phot raw se;
{3:19} hi khawvel varna hi Pathien mita chu thil invètthlàk a nih. "Ama chun mi varhai chu an var vervèknain a awk hlak" ti ziek a ni si a.
{3:20} "Lalpa chun mi varhai ngaituona chu iengma lo el a nih ti a hriet" ti a ni bok a.
{3:21} Chuleiin, tu khomin mihriem chu uongpui ta naw raw hai se. Iengkim hi in ta vong a nih.
{3:22} Paula amanih, Appolo amanih, Kifa amanih, khawvel amanih hringna amanih, thïna amanih, tu hi amanih, la hung tlung ding amanih, a rêngin in ta vong a nih.
{3:23} Nangni hi Krista ta in na, Krista chu Pathien ta a nih.
{4:1} Keini hi mihaiin Krista rongbawltu le Pathien thurûk enkoltuah mi ngai raw hai se.
{4:2} Chun, enkoltua ruothai chu an ringum phot ding a nih.
{4:3} Nangni amanih, mihriem rorêltuhaiin amanih in mi lo inkhìna hi ieng rakah ka ngai nawh, keima ngei khom ka'n khì ngai bok nawh.
{4:4} Ka sie le tha hrietnain inthiem nawna ieng khom ka nei naw a, sienkhom soisel bo ka nih tìna chu a ni chuong nawh; a mi'n khìtu chu Lalpa a ni lem.
{4:5} Chuleiin, Lalpa hung hma, a hun ruot a tlung hma chun inkhì el naw ro. Ama chun thima thup rûkhai le mihriem lungrila tum rûkhai po po chu varah hung phor lang a ta, mi tinin mani phû tawk ang sengin Pathien inpàk hlawng an tih.
{4:6} Unauhai, "Thu zieka um bâk chu thaw naw ro" ti kha in inchùk theina dingin kei le Appolo hi in enton dingin ka hung inlàk a nih, tu khomin pakhat suong a, pakhat lem in hnuoisie nawna dingin.
{4:7} Mi dang nèka chunghnung bikin tuin am an en cheu a? In dong naw iem nei in nei a? In dong a ni si chun ieng dinga dong lo anga in uong am a na?
{4:8} In burip tah ie maw! In hausa tah hi tie maw! Keini thang lo khomin in inlal ta khop el! Inlal tak tak chu ni unla kan va ti dê, in zâra hang inlal ve ding chu!
{4:9} Keini tirkohai ruok hi chu thi dinga ruothai hnung dâla Pathienin a nuhnung taka a mi sie amanih ka ti hiel hlak, a san chu khawvel le vàntirkohai le mi po po ennuom kan inchang tah hi.
{4:10} Keini chu Krista leiin mi invêt kan na, nangni ruok chu Krista leiin mi var in nih. Keini kan hràt naw a, nangni in hràt thung a. Keini chu mi hmusit kan ni a, nangni chu mi ngaisàng in nih.
{4:11} Tu chen khom hin phingtâm le dangchârin, silfèn tiek inbelin, mi kut thak nùlnaa thangin kan invakvai a.
{4:12} Kuta inrim taka sinthawin fàk kan zong a, miin tong sie an mi'n phur leh mal kan sawm thung a, an mi suknomna leh sel takin kan tuor a,
{4:13} an mi biek sìsaw leh zaidam takin kan don a. Tu chen khom hin hnuoi hmunhnok, khawvel hnawmtinphur ang chaua mi ngâi kan nih.
{4:14} Hieng thil hi sukzak ding chèua ka ziek a ni naw a, ka nau dittakhai anga zilna ding chèua ka ziek a nih.
{4:15} Krista tienga keihruoitu ding chêu a sîng têlin nei inla khom, pa ruok chu tam tak in nei nawh: kei hi Kristaa in pä, Isu Chanchin Thaa hringtu cheu chu ka nih.
{4:16} Chuleiin, mi enton dingin ka ngèn chêu a nih.
{4:17} Hi lei hin ka nau dittak, Lalpaa mi ringum Timothe chu in kuomah ka hung tir a nih; ama chun Kristaa ka nun dàn ang char hmun tina kohranhai ka'n chûktir hlak chu, inhriettir nawk a ti chêu.
{4:18} In kuoma kei hung nawk ta naw ding ang elin thenkhat chu in insukngêng hle a.
{4:19} Lalpan rem a ti chun ka hung kan nawk vak ding chèu a na, chu huna chun hieng mi uongthuonghai hin iem an hril ti le ieng thilthawtheina am an nei ti la hung hmu suok ka tih.
{4:20} Pathien ram chu thua a hrila hril ringota innghat a ni naw a, thilthawtheinaa innghat a ni lem.
{4:21} A ieng am in thlang lem a? Hmol chawiin am ka hung inthok ding, an naw leh hmangaina le thuhnuoirolna lungril putin?
{5:1} Ringnawhai lai hmana thil um ngai lo inditna porchè nangni lai a um thu le pa pakhatin a pa thaikême a zâlpui ti thu dàm an hril thang a.
{5:2} Chu chu poiti ta nêkin in la uongpui ta deu deu a ni awm a! Chuong ang mi chu nangni pawl laia inthoka hnot suok ding a ni naw am a ni?
{5:3} Taksain nangni lai um naw lang khom thlarauah ka um a, chuong ang thawtu chungchâng chu nangni laia um angin Lalpa Isu hmingin ka lo rêl fel dêr tah.
{5:4} In inkhawm pha leh kei khom nangni lai thlaraua hung thang ve anga mi ngaiin, Lalpa Isu thuneina hmangin,
{5:5} Lalpa Ni-a a thlarau sandama a um theina dingin, chu pa taksa chu sukbohmang dingin Setan kuomah pe suok ro.
{5:6} In uong dàn hi a tha nawh. Chol tlawmtein bei tlang hlûm a chie tho vong hlak ti in hriet naw maw?
{5:7} Chol thang lo bei in ni ang hrimin bei hlûm tharlâm hlak in hung ni theina dingin chol hlui chu zen fai ro. Krista, ei Fekân kùtna ding Beramte chu inhlànin a um ta si a.
{5:8} Suolna le rîtlona chol hluia inchie tho bei ni loin, chol thang lo, thienghlimna le thutaka inchie tho beiin kût hmang lem ei tiu.
{5:9} Ka lekhathona khan inngai hmanghai leh inpol sop lo dingin ka hril ta chêu kha.
{5:10} Chu chun hi khawvel mi, inngai hmang hai, duâm hai, hlêm hmang hai le milem be hai hi pawlser ro ka tìna a ni dêr nawh. In pawlser ding a ni chun khawvel hi in suoksan hlol ngai a tih.
{5:11} Ringtu unau inti si, sienkhom inngai hmang, mi duâm, milem betu, mi dem hmang, zu rui hmang le mi hlèm hmanghai leh inpol sop lo ding le anni lai a fàk khom fa lo dingin ka ti lem chêu a ni kha.
{5:12} Kohran puo tienga umhai chungthu chu keia rêl ding am a ni? A sûnga umhai thu chauh ei rêl ding an naw maw?
{5:13} Puo tieng mihai chungthu chu Pathienin rêl a tih. Chuong ang mi suol chu nangni laia inthokin hnot suok ro.
{6:1} Nangni lai tu khomin a unau dang leh thubuoi nei sien, mi thienghlimhai kuomah intlun loin ringnawtu kuomah a'n tlun lem ding am a ni?
{6:2} Pathien mihai hi khawvel chungthu rêlpêktu ding an nih ti in hriet naw maw? Khawvel chungthu rêlpêktu ding in ni si chun thil chîn tham rêltu ding lem chun in tlâk hle naw ding maw?
{6:3} Dam sûng thil chu hril lo, vàntirkohai chungthu chen khom ei la rêl ding a nih ti in hriet naw maw?
{6:4} Chuleiin, dam sûng thil rêl ding in neiin Kohranin ienga khoma a ngai naw hai in inrèltir ding am a ni?
{6:5} Inzak a va hang um de! Unau lai thu rem thei mi var pakhat khom in um nawh tìna a ni?
{6:6} Ringtuin ringnawtu rêl dinga a unau a khing tlat hi ieng am an ta le?
{6:7} Nangni kârah thubuoi in nei hin in tlawm dèr tìna a nih. Ieng leia tlawm lem ni in rin am a na? A dawng lem ni khom iem a poi a?
{6:8} Chuong nêk hmanin mani unauhai poi tawktu le sukdawngtu in ni lem si a.
{6:9} Mi rilohai chun Pathien ram hluo naw ni hai ti in hriet naw maw? Hlèmin um naw ro. Inngai hmang hai, milem be hai, uire hai, mongkawhur hai le an chîngpui hai,
{6:10} rûkru hai, mi duâm hai, zu rui hmang hai, mi dem le hril siet hmang hai le hlêm hmang haiin Pathien ram hluo naw ni hai.
{6:11} Nangni laia thenkhat chu chuong ang mi chu in ni hlak a, nisienlakhom Lalpa Isu Krista hming le ei Pathien Thlaraua sawp fai le sukthieng le thiem inchangtir in ni tah.
{6:12} "Ka ta dingin iengkim a thieng", sienkhom a tangkai vong chuong nawh. "Ka ta dingin iengkim a thieng," sienkhom ieng bawia khom um ka'n phal nawh.
{6:13} Bu hi phing ta ding a na, phing khom bu ta ding a nih, sienkhom Pathienin sukbohmang vé vèng a tih. Taksa hi inngaina ding a ni naw a, Lalpa ta ding a ni lem, Lalpa khom taksa ta ding a nih.
{6:14} Pathienin Lalpa chu a keitho a, eini khom a thilthawtheina chun mi keitho vèng a tih.
{6:15} In taksa chu Krista taksa pèng a nih ti in hriet naw am a ni? Krista taksa pèng chu lain nawchizor pêngah in siem ding am a ni? Siem lul lo e!
{6:16} Miin nawchizor a'n zompui chun taksa pum khat an ni tah ti in hriet naw am a ni? 'An pahni chun taksa pum khat hung ni tâng an tih' ti ziek a ni kha.
{6:17} Lalpa inzompuitu ruok chu ama leh thlarauah pum khat an nih.
{6:18} Inngaina suol hi bànsan ro. Thil suol dang ieng khom miin a thaw chun a taksa puo tieng thil a na, inngaina suol ruok chu mani taksa chunga a thaw a nih.
{6:19} Pathien pêk cheu, nangnia um, Thlarau Thienghlim chèngna tempul chu in taksa hi a nih ti in hriet naw am a ni? Nangni ta in ni ta nawh;
{6:20} mana inchawk in ni tah. Chuleiin, in taksain Pathien chawimawi ro.
{7:1} In thu hung ziek chungchànga khan chu, pasalin nuhmei tawk lo a tha.f
{7:2} Amiruokchu, inngaina a um rawn si leiin pasalin nuhmei bîk nei seng hai sien, nuhmei khomin pasal bìk nei seng raw hai se.
{7:3} Pasalin a nuhmei laka a thaw ding chu thaw sien la, nuhmei khomin a pasal laka a thaw ding chu thaw raw se.
{7:4} Nuhmei chun a taksa chungah ama chauhin thu a nei naw a, a pasal khomin a nei ve a nih. Chuong ang bokin pasal khomin a taksa chungah ama chauhin thu a nei naw a, a nuhmei khomin a nei ve a nih.
{7:5} In remti tlângnaa tongtai hun in hmang sùng ti chauh naw chu a tu khom insukdawng naw ro; chu zoah inkop nawk unla, chuong naw chun in insùm zo nawna chu hmangin Setanin thlêm hlauh rawi a ti cheu.
{7:6} Hieng hi thupêk ni loin phalna inpêkna anga ka hril a ni lem.
{7:7} Mi po po keima ang hin um vong thei sien ka nuom a, sienkhom mi tinin Pathiena inthoka thilpêk bik ei dong seng si a, pakhatin kong khatin, pakhatin kong dangin.
{7:8} Nuhmei pasal la nei naw hai le hmeithaihai ruok chu keima ang tak hin um hai sien a tha.
{7:9} An insûm thei naw a ni ruok chun innei raw hai se, châkna sahàla hlieua um nêkin innei a tha lem.
{7:10} Innei tahai chu, ka thu ni loin Lalpa thupèk ka hril cheu hi: nuhmeiin a pasal thè naw raw se.
{7:11} A thé ruok chun pasal dang nei ta loin um sien la, chuong an naw chun a pasal leh inrem nawk raw se. Pasal khomin a nuhmei ma naw raw se.
{7:12} Mi danghai kuoma chu Lalpa thu ni loin keima awm suok thu ka hril chêu a nih. Ringtuin ringnawtu nuhmeiah a nei a, a nuhmeiin a kuoma um zing a nuom phot chun thè naw raw se.
{7:13} Ringtu nuhmeiin ringnawtu a nei a, a kuoma um zing a pasalin a nuom chun, thè naw raw se.
{7:14} Ringnawtu pasal chu a nuhmei zârah sukthieng a na, ringnawtu nuhmei khom ringtu a pasal zârah sukthieng a ni bok. Chuong chu ni naw sien, in nauhai inthieng naw ni hai, tu ruok hin chu an inthieng a nih.
{7:15} Nisienlakhom, ringnawtu lemin thè a nuom chun inthè el raw se; chuong ang thila chun ringtuhai chu a nuhmei a pasalin phuor in ni nawh; Pathien ruok chun inrem dingin a mi ko a nih.
{7:16} Aw nuhmei, i pasal i sandam ding le ding naw ieng tin am i hriet thei? Chuong ang bokin aw pasal, i nuhmei i sandam ding le ding naw ieng tin am i hriet thei?
{7:17} Ieng khom ni sien, Lalpan mi tin kuoma a bituk seng le Pathienin a ko dàn angin um pei ro; chuong anga um dingin kohran po po ka hril hlak a ni kha.
{7:18} Ser tan tah ko an ni chun sukbo tum chuong naw hai sien; ser la tan lo ko anni chun tan chuong bok naw raw hai se.
{7:19} Sertan hi ieng khom a ni naw a, sertan lo khom ieng khom a ni chuong bok nawh. A poimaw tak chu Pathien thupêk zawm a nih.
{7:20} Mi tin chu ko an ni laia an ngîrhmun pangngaiah um raw se.
{7:21} Bawi i ni laia ko i ni am? Chu chun sukbuoi naw sien che, zalen theina remchâng i hmu ruok chun suok rawh.
{7:22} Tu khom bawi a ni laia Lalpa ko chu Lalpa bawisuok a na; chuong ang bokin tu khom bawi ni lo koa um khom chu Krista bawi a nih.
{7:23} Mana inchawk in ni tah a, mihriem bawiah um ta naw ro.
{7:24} Unauhai, ieng ngîrhmuna khom in um laia ko in ninaa chun Pathienah um zing ro.
{7:25} Thienglâmhai chungchang thua ruok chu Lalpa thupek ieng khom ka nei nawh. Amiruokchu, Lalpa lunginsietna leia mi ringum ka nìna zàrah ka ngaidan ka hril a nih.
{7:26} Hun harsain a mi nang tàk leiin mani ngîrhmun pangngaia um el tha takin ka ngai.
{7:27} Nuhmei nei ta chun thè tum naw sien, a nei lo chun zong bok naw raw se.
{7:28} I nei tah khomin thil suol i thaw naw a, nunghak thienglâm khomin pasal a nei chun thil suol a thaw bok nawh. Amiruokchu, nuhmei pasal neihaiin hi dam sûng huna hin harsatna tam tak tuok an tih, kei chun chuong laka inthok chun infihlîmtir chêu ka nuom a nih.
{7:29} Unauhai, hun a tawi tah êm leiin hieng hi ka ti a nih. Tuta inthok chu nuhmei neihai khom nei lo angin,
{7:30} lusûnhai khom sûn lo angin, lawmhai chu lawm naw angin, thil inchawtuhai chun an ni kol ding ni lo angin,
{7:31} hi khawvel thila inhmanghai chun inhmang naw angin um hai sien ka nuom a nih. Hi khawvel um dàn pangngai hi a bohmang mèk a nih.
{7:32} Lungkham nei loa in um ka nuompui chêu a nih. Nuhmei la nei naw chun Lalpa suklawm dingin Lalpa thilhai a'n voipui a.
{7:33} Nuhmei nei ruok chun a nuhmei suklawmna dingin hi khawvel thil hi a'n voipui a,
{7:34} a lungril a'n phîr hlak. Pasal nei lo nuhmei le nunghàk thienglâm chun an taksa le thlarau vong thienghlim dingin Lalpa sin chauh an invoipui a; pasal nei chun a pasal suklawmna dingin khawvel thil a'n voipui hlak.
{7:35} Chuong chu nangni thatna dinga ka hril a na, khuokhir ka tum naw cheu a, mawi taka in um theina ding le Lalpa rong bawl dinga in inpumpèk theina dinga ka hril a nih.
{7:36} Mi tu khomin nunghàk thienglâm a'n huolpuina chungthuah thaw indik loa inhre a, chu nunghàk chu lêngtûl el ding a ni ta bok si a, innei ngêi tûla a hriet chun a nuom ang chun thaw sien la, inneipui el raw se, thil suol a ni nawh.
{7:37} Amiruokchu, nuhmei nei lo dinga nor lui lei ni loa ama nuom thua nei naw tum tlat thei a ni ruok chun a nuom anga a thaw chu a tha a, a nuhmei huol a nei naw chu a tha.
{7:38} Chuongchun, a nuhmei huol neitu chun a thaw tha a, a nei nawtu chun a thaw tha nawk zuol a nih.g
{7:39} Nuhmei chu a pasal dam sûng chun phuor a na; a pasal a thi pha ruok chu a nuom taphot nei thei a tih, amiruokchu, Lalpaa um mi a ni ding a nih.
{7:40} Nei loa a um pangngaia a um chun a hlim lem ka ring. Kei khom hi Pathien Thlarau neiah kan ngai a nih.
{8:1} Milem biekna sa fâk chungchàng thua khan, "ei rêngin hrietna ei kol seng" in ti kha a'n dik. Sienkhom chuong ang hrietna chun mi a sukchapo hlak a, hmangaina ruok chun mi a siem tha hlak.
{8:2} Tu khom thil hrie nia inngai chun a hriet ding ang takin a la hriet tawk naw a nih.
{8:3} Miin Pathien a hmangai ruok chun ama chu Pathien mi hriet a nih.
{8:4} Chuongchun, milem bieknaa an sa inhlàn fàk thua chun, khawvela hin milem hi ieng khom a ni nawzie le Pathien pakhat chauh naw chu a dang hrim hrim an um nawh ti ei hriet.
{8:5} Vàn amanih, hnuoi amaniah pathien anga ngai tam tak an um thei a, chuong angin pathien tam tak le lalpa tam tak khom an um hrim a.
{8:6} Nisienlakhom, eini ta ding ruok chun Pathien pakhat chauh, Pä chu a um a, thil iengkim ama leiin a um a, eini khom ama ta dinga um ei nih; chun, Lalpa pakhat chauh, Krista Isu chu, a um bok a; thil iengkim hi ama hmanga siem a na, eini khom ama leia um ei nih.h
{8:7} Nisienlakhom, hi hi mi po poin an hriet vong nawh. Thenkhat chu milem be thang an ni leiin, sâ an fàk phâ leh milem kuoma inthawina sa anga ngaiin an fàk hlak a, an sie le tha hrietna a hrât si naw leiin inthieng naw angin an inngai hlak.
{8:8} Ieng khom ni sien, ei thil fàk hin Pathien a mi'n hnaitir naw a, fa naw inla khom a mi'n hlattir naw a, fa inla khom a mi'n hnaitir chuong bok nawh.
{8:9} Amiruokchu, fimkhur ro, in zalenna chu ringnaa hrât nawhai tlùkna lo ni pal hlauh rawi a tih.
{8:10} Nang, chu hrietna nei ta sa chun milem biekna ina bu i fàk lai chu sie le tha hrietnaa hrât loin hmu sien, milem kuoma thil inhlànhai a fâk ngam phâ ve el naw ding maw?
{8:11} Chuong a ni si chun i unau, mi hrât naw, a thi aia Krista thi chu, i hrietthiemna chun a suksiet a nih.
{8:12} Chuong anga i unau chunga thil suol thaw a, a sie le tha hrietna hrât naw tak i sukhliem chun Krista chungah thil suol i thaw a nih.
{8:13} Chuleiin, ka thil fâkin suolah ka unau a'n tlùktir si chun, ka unau ka sukthlùk nawna dingin sa hrim hrim nghei dêr tàng ka tih.
{9:1} Zalên ka ni naw maw? Tirko ka ni naw maw? Ei Lalpa Isu Krista hmu tah ka ni naw maw? Lalpaa ka sinthaw ra chu nangni hi in ni naw maw?
{9:2} Mi danghai ta dingin tirko ka ni naw a lo ni khomin, nangni ta ding chun ka ni chieng khop el. Lalpaa tirko ka nizie namnghettu suoi chu nangni hi in ni si a.
{9:3} Hi hi mi soisèltuhai ka donna hlak chu a nih.
{9:4} Fàk le dawn dong theina chanvo kan nei naw bik am a ni?
{9:5} Tirko danghai, Lalpa unauhai le Kifa hai angin inzinnaah ringtu nuhmeihai kan thuoi ve thei naw bìk am a ni?
{9:6} Kei le Barnaba chauh hi kut sinthawa mani inchawm bîk ding kan ni am a ni?
{9:7} Mani inchawm fawma sipaia thang tu am an um hlak a? A ra fa si loin tuin am grêp huon a siem hlak a? A nenetui dawn si loin tuin am ran a vâi hlak?
{9:8} Hieng ka hrilhai hi mihriem thlîr dàn mei mei am a ni? Dàn thu khomin hieng hi a hril a ni naw maw?
{9:9} Mosie Dàna chun, "Bawngchalin bu a chìl laiin a hmùr khuop naw rawh" ti a nih. Pathienin bawngchal ta ding chauhin am a nih a ngaituo?
{9:10} Keini ta ding tak lem hin a ni naw maw a lo hril? Ni e, keini ta dinga ziek a nih. Hnuoi inlettu chun beisei neiin inlet sien, bu chîltu khomin chan nei ve beiseiin chîl raw se.
{9:11} Nangni lai thlarau thlai chi kan tu a, in kuoma inthokin taksa tieng thila khom ra sîk ding lo ni inlang, inthlahrungna ding ieng am a um a?
{9:12} Mi dang hmanin in lakah chuong ang thil an phùt ngam chun keini lem chun kan phùt ngam nawk zuol naw di'm a ni? Sienkhom ieng khom kan phùt ngai nawh. Phût nêk hmanin, Krista Chanchin Tha dâltu kan ni nawna dingin iengkim kan tuor hràm hrâm lem hlak.
{9:13} Tempula rongbawltuhai chun tempula mi thil an fàk a, maichàma inthawina inhlàntuhai khomin an thil inhlàna inthokin chan an nei ve ti in hriet naw'm a ni?
{9:14} Chuong ang bokin, Chanchin Tha hi Chanchin Tha hriltuhai fàk hmuna dinga Lalpan a ruot a nih.
{9:15} Kei chun hieng hamthatnahai hi ka sor ve hrim hrim nawh. Hieng thil hi ka chunga in thaw beisei leia ka ziek a ni nawh. Ka uongpui hi ieng khom loa in mi ngaipêk nêk chun thi khom ka thlang lem.
{9:16} Chanchin Tha ka hril leia uong ka ni nawh, hril lo thei lo ka nih. Chanchin Tha hi hril ta naw lang chu ka chung a va rik awm de aw!
{9:17} Mani nuom thua hril ni lang, hlaw khom nei ka tih. Mani nuom thua hril ka ni si nawh, Chanchin Tha enkol sin chu inkoltira ka um lei a nih.
{9:18} An leh ka lawmman chu iem ni tâng a ta? Chanchin Tha hriltu ka ni leia ka phùt thei phût loa a thlawna Chanchin Tha ka hril theina hi ka lawmman chu a nih.
{9:19} Tû bawi ni naw lang khom a tam thei ang tak mi ka lâk theina dingin mi tin bawiah ka'n siem hlak.
{9:20} Judahai ka lâk theina dingin Judahai lai Juda mi angin ka um a; Dàn hnuoia um ni naw lang khom Dàn hnuoia mihai ka lâk theina dingin Dàn hnuoia um angin ka khawsa hlak.
{9:21} Dàn nei nawhai ka lâk theina dingin Dàn nei lo angin ka um hlak, Pathien dân zawm naw ni si loin, Krista dàn zawm tlat siin.
{9:22} Mi hrât nawhai ka làk theina dingin anni lai hrât naw angin ka um hlak. Chuong ang chun ieng ti kong zawng amanih bèkin mi thenkhat ka sandam theina dingin mi tin lai kong hrang hrangin ka khawsa hlak.
{9:23} Chanchin Tha leiin chuong thilhai chu ka thaw hlak, a malsawmna ka dong theina dingin.
{9:24} Intlânsiekhai chu an tlân senga chu pakhat chauhin lawmman a dong hlak ti in hriet naw'm a ni? Chuong ang chun lawmman dong dingin tlân ro.
{9:25} Intlânsieka thanghai chu kong iengkimah inthununna khauh tak hnuoiah an inbuotsai hlak. Anni chun chawimawina lukhum se thei hmu dingin an bei a; eini ruok chun chatuon dai lallukhum hmu dingin ei bei a nih.
{9:26} Chuleiin, pan chieng tak neiin ka tlân a, boruok hnektu ang mei meiin ka hnek ngai nawh;
{9:27} ka taksa ka hnek chor chor a, ka bawiah ka siem a; chuong naw chun mihai kuoma Chanchin Tha hriltu ni ta siin lawmman dong phâk loa hnawl ni hlauh rawi ka tih.
{10:1} Unauhai, ei thlatuhai chunga thil tlunghai, sûmin a thuoi dàn le an rênga tuipui an kàn dànhai kha, in hriet naw ka nuom nawh.
{10:2} Mosie hnuoiah an rêngin sûma le tuipuia baptis an ni kha.
{10:3} An rêngin thlarau tieng bu thuhmun an fàk a,
{10:4} thlarau tieng tui thuhmun, anni somtu thlarau lungpuia inthoka tui chu an dawn seng kha; chu lungpui chu Krista hi a nih.
{10:5} Chuong sà khom chun anni laia mi tam tak chungah Pathien a lungni ta naw a, thlalèrah an ruong a'n dar phung el kha.
{10:6} Thil suol thaw an châk anga ei châk ve nawna dingin khâng thilhai kha eini mi kawkhmuna dinga tlung a lo nih.
{10:7} Anni laia thenkhatin milem an biek ang khan be ve naw ro; Pathien Thu khomin, "Fa le dawn dingin mipui an inthung a, hlimhlop chèn dingin an tho nawk" a lo ti kha.
{10:8} Anni laia thenkhat inngaina suola an tlûk ang khan tlu ve naw ro, ni khat sùngin mi sînghni le sângthum zetin an thi phâ hiel a ni kha.
{10:9} Anni laia thenkhatin Lalpa an fie ang khan fie ve naw ro, rûlin a chuk hlum teuh a ni kha.
{10:10} Anni laia thenkhat an chier ang khan chier ve naw ro, sukramtu vàntirkoin a subohmang tawl a ni kha.
{10:11} Hieng ang thil an lo tuokhai hi mi dang kawkhmuna ding a na; hun tawpa chêng einihai invèng theina dinga ziek a ni bok.
{10:12} Chuongchun, ngîr ngheta in inngai a ni khomin fimkhur ro, in tlùk nawna dingin.
{10:13} Fienai in tuok hlak hi mi tuor bàk a ni chuong nawh. Pathien chu a ringum a, in tuor thei bàka nasa fiena in tuok phal naw nih, in do zo theina dingin fiena in tuor phâ leh tlàn suokna lampui siempêk lem a ti cheu.
{10:14} Chuleiin, ka dittakhai, milem biek hi nghatsan ro.
{10:15} Ningkhong hre chinhai hrilin ka hril chêu hi, ka hrilhai chèu hi chîk takin ngaituo ro.
{10:16} Malsawmna no la a, malsawmna ei hril hlak hi Krista thisen ei intawmpuina a ni nawm a ni? Bei ei khoi hlak hi Krista taksa ei intawmpuina a ni nawm a ni?
{10:17} Bei chu tlang khat a ni angin eini hi tam tak ni inla khom taksa pumkhat ei nih, bei tlang khata mi ei chang seng si a.
{10:18} Israelhai kha ngaituo ro: inthawina sa fatuhai chun maichâm rongbawlna leh inzomna an nei naw am a ni?
{10:19} Hi thua hin iem hril ka tum a na? Milem kuoma thil an inhlàn chun hlutna a nei ti le milem khom chun tlâktlàina a nei ka tìna a ni?
{10:20} Ni teu lo e, ringnawtuhai inthawina chu Pathien kuomah ni loin ramhuoi kuomah a ni lem ti thu ka hril a nih. Nangni ruok chu ramhuoi leh inzawlna in nei ka dit nawh.
{10:21} Lalpa no le ramhuoi no chel kop thei naw ti niu; Lalpa zànbu le ramhuoi zânbu kîl kop thei bok naw ti niu.
{10:22} Lalpa thìkthu choktho ei tum am a ni? Ama nêkin ei hrât lem am a ni?
{10:23} "Iengkim thaw a thieng" an ti hlak a, sienkhom iengkim thaw hi a tha kher nawh. "Iengkim thaw a thieng" an ta, sienkhom iengkim thawin mi a siem tha kher nawh.
{10:24} Tu khomin mani thatna ding nêkin mi dang thatna ding zong lem raw se.
{10:25} Sa dawra an zor a ni phot chun indon buoi loin fa el ro,
{10:26} hnuoi le a sûnga um po po hi Lalpa ta a ni si a.
{10:27} Ringnawtuin bu fa dinga an fiel chêua in fe nuom si chun an pèk taphot chêu chu indon buoi sésè loin fa el ro.
{10:28} Amiruokchu, tuin amani, "Hi chu inthawina thil a nih" tia an hril chêu ruok chun a hriltu chèu lei le sie le tha hrietna leiin fa naw ro.
{10:29} Chu chun in sie le tha hrietna thu ka hril naw a, a hriltu chèu sie le tha hrietna thu ka hril lem a nih. An leh, ka zalenna chu mi dang ngaidànin a khuokhir ding am a ni?
{10:30} Lawm taka ka fâk a, Pathien kuomah lawmthu ka hrilna thuah ieng leiin am hrilsiet ka hlaw ding?
{10:31} Chuongchun, in fâk khomin in dawn khomin, iengkim in thaw taphot chu Pathien ropuina ding chauhin thaw vong ro.
{10:32} Juda hai, Grik hai, Pathien kohran hai tu el khom tlùk phàna dingin um naw ro.
{10:33} Kei khomin mani hlawkna nêkin mi tam tak thatna ding ka zong lem a, sandam an ni theina dingin kong tinrêngah mi tin suklawm ka tum hlak hi.
{11:1} Keiin Krista ka enton ang hin nangni khomin mi enton ve ro.
{11:2} Iengkimah in mi hriet zing hlak lei le thucha ka'n hlàn sawng cheu ang taka in vong tlat leiin ka'n pàk cheu.
{11:3} Hi hi in hriet ka nuom: Pasal taphot lu chu Krista a na, nuhmei lu chu pasal a na, Krista lu chu Pathien a nih.
{11:4} Pasal tu khom lukhum khuma tongtai amanih le thuhril amanih chun a lu a sukmuolpho a nih.
{11:5} Chun, nuhmei tu khom lukhum khum loa tongtai amanih le thu hril taphot chun a lu a sukmuolpho a nih, chuong ang chu mêt kol leh angkhat zing a nih.
{11:6} Nuhmeiin lukhum a khum si naw chun a lu mêt kol law law raw se. Amiruokchu, nuhmei ta dingin lu vaw amanih le met kol amanih chu thil inzakum a ni si leiin lukhum khum raw se.
{11:7} Pasal chu Pathien angpui le a ropuina a ni leiin lukhum a khum ding a ni nawh; nuhmei ruok chu pasal ropuina a nih.
{11:8} Pasal chu nuhmeia inthoka siem a ni naw a, nuhmei ruok chu pasala inthoka siem a nih.
{11:9} Pasal hi nuhmei ta dinga siem a ni naw a, nuhmei ruok chu pasal ta dinga siem a nih.
{11:10} Hi lei le vàntirkohai leiin nuhmei chun thuneitu hnuoia um a nizie inchikna a lu-ah a khum ding a nih.
{11:11} Nisienlakhom, Lalpaa ruok chu nuhmei hi pasal thang loin a um thei naw a, pasal khom nuhmei thang loin a um thei bok nawh.
{11:12} Nuhmei hi pasala inthoka siem a ni ang bokin pasal hi nuhmeia inthoka pieng a ni si a; nisienlakhom iengkim hi Pathiena inthoka suok vong a nih.
{11:13} Hang ngaituo hman ta u, nuhmeiin lukhum khum loa Pathien kuoma a tongtai chu a awm hrim am?
{11:14} Pasalin sam sei a put chun a ta dingin thil inzakum a nih ti in piengpui lungril puoksuok khomin in hriet el naw?
{11:15} Nuhmeiin sam sei a put ruok chun a mawipui hle, sam sei chu ama inkhumna dinga pèk a ni si a.
{11:16} Ieng khom ni sien, hi hi tu khomin in sêlkal chun chuong thila chun keinin chìng dàn kan nei naw a, Pathien kohranhai khomin ei nei bok nawh.
{11:17} Sakramen kìl dàn thua inchûktirna in zawm dàn konga ruok chu ka'n pâk thei naw cheu; in inkhawm hi thatpui nêkin in sietpui lem a nih.
{11:18} A hmasa takin, kohran inkhawmah nangni lai inthèna a um hlak ti ka lo hriet a, iemani chenah ka ring deu hrim a nih.
{11:19} Nangni lai ngàidàn inang lo a suok ding a ni hrim a, chu chun nangni laia mi takhai chu suklang chieng a tih.
{11:20} In inkhawm dàn hi Lalpa zànbu kîl dinga inkhawm khom in ni chie nawh.
{11:21} Fàk a hun pha tu khom nghâk loin mani bu chawi seng in fàk a, a then phingtâma an la um laiin a then chu in lo inrui hman dèr ta hlak.
{11:22} Hi hi ieng thil am an ta leh! Chuong anga fâk le dawnna ding chu mani in in nei seng an naw am a ni? An naw leh, Pathien kohran chu hmusitin, a nei nawhai chu sukzak in tum am a ni? Ieng am hril tâng ka ta? Ka'n pâk ding cheu am a ni? Hi thua hin chu ka'n pâk thei lul naw chêu.
{11:23} Ka thu hril sawng chêu hi Lalpaa inthoka ka dong a nih. Khânga inmantira a um zàn khan Lalpa Isun bei chu lâk a, lawmthu a hril zoin a khoi a,
{11:24} "Hi hi ka taksa, in ta ding chu a nih, in mi hriet zingna sikin hieng ang hin thaw hlak ro" a ti kha.
{11:25} Chuong ang bokin, bu an fàk khopin no chu a lâk a, "Hi no hi ka thisena thuthlung thar chu a nih, in dawn po leh in mi hriet zingna sikin thaw hlak ro," a ti kha.
{11:26} Chu bei chu fa a, no chu in dawn zâtin Lalpa hung nawk hma khat a thìna chu in puong a nih.
{11:27} Chuleiin, tu khomin mawi naw taka Lalpa bei hi fa a, no hi a dawn chun Lalpa taksa le thisen lakah maw a phur a nih.
{11:28} Mi tinin mani inbi chieng seng unla, chu hnungah bei chu fain no chu dawn chauh ro.
{11:29} A fatu le dawntu chun Lalpa taksa a nih ti a pom si naw chun mani chungah rorêlna intlun dingin a fâkin a dawn a nih.
{11:30} Hi lei hin nangni laia tam tak chu hrât loin in hrivoi a sie a, a then chu an thi ta bok.
{11:31} Mani inbi chieng hmasa ni inla chu, ro rêlpêkin ei um naw ding bah.
{11:32} Ro rêlpêka ei um khomin khawvel mihai anga thiem naw changa ei um ve nawna dingin Lalpan a mi thunun hlak a nih.
{11:33} Chuleiin, ka unauhai, Lalpa zànbu kîl dinga in inkhawmin innghâk tlàng hlak ro.
{11:34} In inkhawm chu thiem naw chang phàna a hung ni nawna dingin, phingtâm an um chun inah fa hmasa el raw hai se. Thil dang ruok chu ka hung pha la kawkhmûng ka ti cheu.
{12:1} Unauhai, thlarau thilpêkhai chu hre loa in um ka dit nawh.
{12:2} Ringnawtu in ni lai khan ieng kong kongin amanih tong thei lo milem tienga zawr le thuoi hmangin in um ti in hriet kha.
{12:3} Chuleiin, hi hi in hriet ka nuom: Pathien Thlaraua inthok chun tu khomin 'Isu chu tongsephurin um raw se' an ti ngai naw a, Thlarau Thienghlima inthok chauh naw chun tu khomin 'Isu chu Lalpa a nih' an ti thei bok nawh.
{12:4} Thilpêk chi tum tum a um a, sienkhom Thlarau chu pakhat a nih.
{12:5} Rongbawlna chi tum tum a um a, sienkhom Lalpa chu pakhat a nih.
{12:6} Thil thaw thei dan chi tum tum a um a, mi tin kuoma thawtheina petu Pathien ruok chu pakhat a nih.
{12:7} Ei rênga that tlângna dingin mi tinin Thlarau thuomna ei dong a.
{12:8} Thenkhat kuomah Thlarau zàra var taka thu hril theina a pêk a; chu Thlarau bok chun mi dang kuomah thu hre taka hril theina a pêk a;
{12:9} a then kuomah chu Thlarau bok chun ringna a pêk a; chu Thlarau thuhmun vêk chun mi dang kuomah sukdam theina a pêk a;
{12:10} a then kuomah thilmak thawtheina a pêk a; mi dang kuomah thu hril theina a pêk a; mi dang kuomah thlarau indik le indik naw hriet theina a pêk a; a then kuomah tong hriet lo chi tum tum a pêk a, mi dang kuomah tong hriet lohai hrilfie theina a pêk bok.
{12:11} Hieng po po hi Thlarau pakhat sinthaw vong a na, a dit ang takin mi tin kuomah thilpêk chi tum tum a pêk a nih.
{12:12} Taksa hi pum khat ni sienkhom bung tum tuma inthoka siem a na; bung hrang hrang inpêngtuoin taksa pum khat an siem ang hin Kristaa chun pum khat ei nih.
{12:13} Juda mi ei ni amanih, Grik mi ei ni amanih, bawi ei ni amanih ei ni naw amanih, ei rêngin pum khata um dinga Thlarau pakhata baptis ei ni a, ei dawn dingin Thlarau pakhat pêkin ei um bok a nih.
{12:14} Taksa hi bung khat chauh ni loin bung tam taka siem a ni lem a.
{12:15} Ke hin "Kut ka ni naw leiin taksaah ka thang nawh" ti ta sien, chu a ti lei chun taksaa thang lo a ni chuong nawh.
{12:16} Nakawr hin, "Kei chu mit ka ni naw leiin taksaah ka thang nawh" ti sien, a ti lei chun taksaa thang lo a ni chuong nawh.
{12:17} Taksa pumpui hi mit ni ta vong sien, ieng tin am ri hre thei ei ta? Nakawr ni ta vong sien, ieng tin am rim ei hriet thei ding?
{12:18} Pathienin taksaa bung tum tum hi tûl a tìna taphotah a sie a nih.
{12:19} An rêngin bung khat chauh ni ta sien, taksa a um thei ding am a ni?
{12:20} Bung tum tum um sienkhom taksa chu pum khat a nih.
{12:21} Chuleiin, mit hin kut kuomah, "Ka mamaw naw che" a ti thei nawh; lu khomin ke kuomah "Ka mamaw naw che" a ti thei bok nawh.
{12:22} Chuong nêk hmanin, taksa bung hrât naw lema inlanghai khom hi makmawin an poimaw a nih.
{12:23} Ei taksa bunga hmusitum deua ei ngaihai chu ei chei nasa lem hlak a, ei bunga inzapuium deua inlanghai khom inzaum lemin ei cheibawl hlak.
{12:24} Ei bung mawi lemhai chu chei khom a ngai nawh. Pathienin taksa hi a rem khawm a, hmusitum deuhai chu a chawimawi lem a,
{12:25} chuongchun, taksaa hin inlâk hranna um loa bung tum tumhai hi lungruol taka an inngaituo tlâng theina dingin a chuktuo a nih.
{12:26} Bung pakhatin a tuor chun bung dang po poin an tuor vong a, bung pakhat chawimawia a um chun bung dang po poin an lawm ve vong a nih.
{12:27} Tuhin nangni hi Krista taksa chu in ni a, a bunghai in ni bok.
{12:28} Pathienin a kohranah hieng mihai hi a sie a, pakhatnaah tirkohai, pahninaah zawlneihai, pathumnaah zirtirtuhai, a dotah thil mak thaw theihai, a nawkah sukdam theina neihai, mi thangpui theituhai, rorêl thiemhai le tong hriet lo chi tum tum neihai.
{12:29} An rêngin tirko an ni vong am a ni? An rêngin zawlnei an ni vong am a ni? An rêngin zirtirtu an ni vong am a ni? An rêngin thil mak an thaw thei vong am a ni?
{12:30} Sukdam theina thilpêk an dong vong naw a, tong hriet loin an tong vong naw a, hrilfie theina an dong vong bok nawh.
{12:31} Thlarau thilpêk poimaw lemhai chu dong châk hle ro. Tu hin lampui tha tak chu hang kawkhmûng ka ti cheu.
{13:1} Mihriem tong le vàntirko tonghaiin thu hril thei lang khom, hmangaina ka nei si naw chun dâr rî amanih, dârbenthek rì amanih ang chauh nîng a tih.
{13:2} Thuhril theina thilpêk neiin, thu inthup po po le hriet ding po po hre vong lang, tlâng son theina khop hiel ringna nei lang khom, hmangaina ka nei si naw chun ieng khom ni naw ning.
{13:3} Ka nei po po pasiehai ta dingin pe vong lang, uongpui dingin ka taksa meiah inhlàn lang khom, hmangaina ka nei si naw chun ka ta dingin ieng khom a tlâktlài nawh.
{13:4} Hmangaina chu a dawthei a, hmangaina chu a ngilnei. Hmangaina chun a thîk naw a, mani inpàk a thaw ngai nawh. Hmangaina chu a chapo naw a,
{13:5} mawi naw takin a chang ngai naw a, mani hma a siel naw a, a lung a sen mei mei nawh. Hmangaina chun mi thaw suol a'n chik zing naw a,
{13:6} suol a lawm naw a, thutak ruok chu a hlimpui hlak.
{13:7} Hmangaina chun a hliekhu tlat a, a ringzo tlat a, a beisei tlat a, iengkim a tuor muolsuo hlak.
{13:8} Hmangaina chu chatuon dai a nih. Thuhrilnahai ruok chu suktawp la nîng a ta, tong hriet lohai khomin rè hun la nei a ta, hrietnahai khom la tawp a tih.
{13:9} Tu hin a then chauh ei hriet a, a then chauh ei hril hri a.
{13:10} Famkimna a hung tlung pha chun famkim lona hi bo tâng a tih.
{13:11} Ka naupang lai khan naupang tongin ka tong a, naupang lungril ka put a, naupang ngaituo dàn angin thil ka ngaituo hlak; ka hung puitling hnung ruok hin chu naupang thaw dàn chu ka bànsan tah.
{13:12} Tu hin chu dârthlalanga phe ruoia ei inhmu ang hin ei hmu hri a; chu pha ruok chun inhmatonin hmu tâng ei tih. Tu hin chu a then chauh ei hriet hri a, chu pha ruok chun Pathienin a mi hriet chieng angin la hre chieng ei tih.
{13:13} Chuongchun, hieng thil pathum ringna, beiseina le hmangaina hai hi um zing a ta, chuhai po laia ropui tak chu hmangaina a nih.
{14:1} Hmangaina hi hnot pei unla, thlarau thilpèkhai chu châk hle unla, abikin thuhril theina lem chu châk zuol ro.
{14:2} Tong hriet loa thu hriltu chun a thlaraua thurûk Pathien kuoma a hril a ni leiin mi dang tu khomin an hriet thei nawh.
{14:3} Thuhriltu ruok chun mihai sukhrât ding dàm, chokphûr ding dàm le thlamuong ding dàmin an kuomah thu a hril lem hlak.
{14:4} Tong hriet loa hriltu chun ama a'n dom sàng a, thuhriltu ruok chun kohran a dom sàng hlak.
{14:5} Tong hriet lo nei vong inla ka ti hle a, thu hril theina lem chu nei vong inla ka ti nawkzuol. Kohran hlawkpui dinga hril fiepèktu an um si naw chun tong hriet lo neihai nêk chun thuhril theina neihai chu an tangkai lem.
{14:6} Unauhai, tuhin in kuomah hungin tong hriet loin hung tong ta lang, in kuomah thu puong a, hrietna inbà cheu a, thu hrila ka'n chùktir chêu amanih a ni sì naw chun ieng tin am mi hlawkpui thei tàng in ta?
{14:7} Hringna nei lo thil inri thei tingtang keiin amanih theihle mût ta hai sien, a ri bi ding anga a'n ri suok si naw chun ieng hla am an tum ti tuin am hre thei a ta?
{14:8} Tawtawrawt khom mumal uma an mût naw chun tu am râl do dingin insiem an ta?
{14:9} Chuong ang bokin, tong hriet theia in hril a ni si naw chun tuin am in thu hril chu hre thei tàng an ta? Boruoka tong mei mei ang chauh nîng in tih.
{14:10} Sêl ruol loin khawvela hin tong chi hrang hrang a tam hle a, umzie nei lo pakhat khom a um nawh.
{14:11} Amiruokchu a thu hril umzie ka hriet si naw chun kei chu a ta dingin ram dang mi nîng ka ta, ama chu ka ta dingin ram dang mi ni bok a tih.
{14:12} Chuong ang char chu nangni lai khom a ni ve. Thlarau thilpèk dong in châk hle lai hin, kohran tungdingna dinga tha thlarau thilpèk chu hlut tak ro.
{14:13} Chuleiin, tong hriet lo neihai chun a hrilfie theina hni raw se.
{14:14} Tong hriet loa ka tongtai chun ka thlarau chu a tongtai ngèi a, ka ngaituona ruok chu ka hmang hlawk nawh.
{14:15} Ieng tin am ni tâng a ti le? Thlarauin tongtai ka ta, ngaituona hmangin tongtai bok ka tih; thlarauin inpâkna hla sak ka ta, ngaituona hmangin sak bok ka tih.
{14:16} I thlarauin Pathien inpâkin lawmthu hril la, i thu ngaithlatuhai khan i hril umzie an hriet si naw chun ieng tin am 'Amen' ti thei an ta?
{14:17} I lawmthu hril tongtai chu a tha hle khom a ni thei, mi dang ruok chu a sukhlawk chuong nawh.
{14:18} Nangni nêka tong hriet lo ka hmang rawn lem leiin Pathien chungah ka lawm hle a;
{14:19} sienkhom kohran inkhawmah mi dang inchûktirna ding chun tong hriet loa thu mal sîngkhat hril nêkin ngaituona hmanga an hriet thiem thei zawng thu mal panga chauh hril ka nuom lem.
{14:20} Unauhai, naupang lungril puta thil in ngaituo hlak kha bànsan ro; suol kongah nautesen ang ni unla, ngaituonaa ruok chu puitling takin um ro.
{14:21} Dàn thua khom,"Tong dang hmangtuhai hmangin,Ram dang mihai hmûr hmangin,Hi mihai kuomah hin hril ka ta,Chuong sà khom chun mi ngaithla naw ni hai"j
{14:22} Chuongchun, tong hriet lo hi ringnawtuhai ta dingin inchikna a na, ringtuhai ta ding chun a ni chuong nawh; chuong ang bokin thuhril hi ringtuhai ta dingin inchikna a na, ringnawtuhai ta ding ruok chun a ni nawh.
{14:23} Kohran pumpui inkhawmah inrêngin tong hriet loin thu hril ta mur mur unla, la hre ngai lo amanih le ringnawtu amanih hung lùt hai sien, in invêt ta'm a nih an ti naw ding maw?
{14:24} Inrêngin thu lo hril ni unla ruok chu, ringnawtu amanih la hre ngai lo amanih hung lùt ve lungril chu in thu hril chun tawk a ta, in hril hron a nih ti hrieng a ta, a suolzie inhriet suoktir a ta,
{14:25} chuongchun, a lungril rûkhai chu phor langin, bokkhupin Pathien chawibiek a ta, "Nangni lai Pathien a lo um takzet a ni hi" ti lem a tih.
{14:26} Unauhai, in inkhawm pha hla thlang nei dâm, thucha hril nuom dàm, puong ding nei dàm, tong hriet loa thu hril nuom dàm le hrilfie ding nei dàm in um si chun ieng tin am ni tâng a ta? Hieng po po hi kohran sukhrâtna dingin thaw ro.
{14:27} Tong hriet loa thu in hrilin mi pahni, a tam tawpah pathum bâkin hril naw un la, an dot peiin hril unla, pakhatin hrilfie pei raw se.
{14:28} Hrilfietu an um naw chun inkhawmnaa chun to el sien, ama hriet chauhin Pathien kuomah hril lem raw se.
{14:29} Thuhril khom mi pahni pathum chauhin hril sien, mi dangin chîk takin lo ngaithla raw se.
{14:30} Amiruokchu a ngaithlaa inthunghai lai thucha dong an um chun a hril hmasatu chu to phot raw se.
{14:31} A'n dotin thu hril hlak unla, chuongchun mi tinin inchûk ding nei thei in ta, insukphûr tlàng thei in tih.
{14:32} Thuhriltu thlarau chang chu a koltu thununna hnuoiah a um ding a nih.
{14:33} Pathien chu buoina Pathien ni loin, remna Pathien a ni lem si a.
{14:34} Kohran tina mi thienghlimhai thaw dàn angin, kohran inkhawmah nuhmei chu to zingin um raw hai se, thu an hril ve phal a ni si nawh. Dàn bua a hril angin, an intuklùt lem ding a nih.
{14:35} Thil hriet fie an nuom chun in tieng an pasalhai indon lem raw se; nuhmei ta dingin kohran inkhawma thu hril hi thil inzapuium a nih.
{14:36} Pathien thu hi nangnia inthoka suok a ni? In kuoma chauh a tlung a ni?
{14:37} Tu khom zawlnei amanih thlarau mi amanih nia inngai chun in kuoma ka lekha hung ziek hi Lalpa thupèk a nih ti lo hre raw se.
{14:38} Mêna thlâktu chu ama khom mena thlâkk nîng a tih.
{14:39} Chuleiin ka unauhai, thuhril hi châk hle unla, tong hriet loa thu hril khom khap naw ro.
{14:40} Amiruokchu, iengkim hi fel tak le mumal nei thlapa thaw ding a nih.
{15:1} Unauhai, in kuoma Chanchin Tha ka hung hril, in pom tah le innghatnaa in hmang tah kha ka hung inhriettir nawk chêu a nih.
{15:2} Hi Chanchin Tha, ka hung hril cheu kha in pom nghet tlat chun sandamin um in ta, in pom zing naw chun in ringna chu a thlawn nîng a tih.
{15:3} Hieng hi thu poimaw tak ka dong ka hril sawng ta chêu kha a nih: Krista chu Pathien lekha thu ang peiin ei suolhai leiin a thi a,
{15:4} phùmin a um a, Pathien Lekha thu angin a ni thum ni-ah keitho a ni a,
{15:5} Peter kuomah a'n lâr a, sawm le pahnihai kuoma khom a'n lâr a,
{15:6} chu hnunga chun unau za nga nêka tam hmaah a'n lâr a, chuong laia a tam lem chu an la dam a, a then ruok chu an lo in tah.
{15:7} Chu zoah Jakob kuomah a'n lâr a, tirko po po kuomah a'n lâr nawk bok a.
{15:8} A tawp taka chun kei, a thla kim loa pieng ang el kuoma khom hin a hung inlâr a.
{15:9} Kei chu tirkohai laia chîn tak ka ni a, Pathien kohranhai ka suknomnat leiin tirkoa inbûk tlàk khom ka ni nawh.
{15:10} Sienkhom, Pathien lunginsietna leiin ka ni ang hi ka hung ni a, ka chunga a lunginsietna chu a thlawn nawh. Tirko danghai nêkin sin ka thaw nasa lem a; amiruokchu, keima thaw a ni naw a, ka kuoma um Pathien lunginsietna khan a thaw a ni lem.
{15:11} Keiin amanih anniin amania thu kan hril hlak ngèi kha a nih nangni khoma in lo ring tah hih.
{15:12} Mithi laia inthoka Isu Krista keitho a ni thu kan hril hlak si chun ieng ti dana nangni laia thenkhatin mithi thonawkna a um nawh in ti am a na?
{15:13} Mithi thonawkna a um si naw chun Krista khom kha keitho ni naw nih.
{15:14} Krista kha keitho a ni si naw chun kan thu hung hril hi thu hmang lo nîng a ta, in ringna khom hmangna bo nîng a tih.
{15:15} Chu chauh chu a ni nawh. Pathienin mithi laia inthoka Krista a keitho thu kan hril hlak a, mithi thonawkna a um si naw chun Krista khom keitho ni naw ni a, Pathien chungthua hrepuitu khêlhlip ni bok kan tih.
{15:16} Mithihai keitho an ni si naw chun Krista khom kha keitho ni naw nih.
{15:17} Krista kha keitho a ni si naw chun, in ringna chu a thlawn el nîng a ta; in suolnaah in la um zing nîng a tih.
{15:18} Chuong a ni chun Kristaa lo in tahai khom kha an bohmang tah nîng a tih.
{15:19} Kristaa beiseina ei nei hi tuta dam sûnga ding chauh lo ni sien chu, mi po po laia mi lungsietum tak nîng ei tih.
{15:20} Nisienlakhom, Krista chu mithi laia inthokin keitho a ni takzet a, mithi thonawkhai hmathuoitu a nih.
{15:21} Mihriem pakhat leiin thìna a hung um a, mihriem pakhat lei bokin mithi thonawkna khom a um a nih.
{15:22} Adamah mi po po an thi ang khan, Kristaah mi po po sukhring nîng an tih.
{15:23} Amiruokchu, mani hun sengah nîng a tih. Thonawkna hmathuoitu Krista chu a tho hmasa a, a dotah, a hung nawk pha ama mihai chu tho an tih.
{15:24} Chu zoah tawpna chu hung tlung a tih. Lalram hai, thuneina hai le thilthawtheina po pohai a sukbo hnungah Pa, Pathien kuomah ram chu inhlàn a tih.
{15:25} Pathienin a hmêlmahai po po hnè a, a ke hnuoiah a sie vong hma khat chu Krista chun ro a rêl ding a ni si a.
{15:26} Hmêlma nuhnung tak sukboa um ding chu thîna hi a nih.
{15:27} Pathienin, "Iengkim a ke hnuoiah a sie"l ti a ni a. Hi taka "iengkim" tia hin Krista hnuoia iengkim sietu Pathien chu a thang ve nawh ti a'n lang chieng a.
{15:28} A hnuoia iengkim sie a ni hnungah, ama, Naupa ngei chu, a hnuoia iengkim sietu Pathien hnuoiah sie ni tâng a ta, Pathien chu iengkima chunghnung tak ni tâng a tih.
{15:29} An leh, thonawkna a um si naw chun, mithi puola baptismam inchangtuhai khan iem a na an thaw hrim? Mithihai keitho an ni si naw ding chun ieng leia mithi puola baptisma an inchang hlak am a na?
{15:30} Ieng leiin am keini khomin dârkâr tin kan hringna kan thâp am a na?
{15:31} Unauhai, ei Lalpa Isu Kristaah ka suong êm chêu leiin ni tina thìna ka hmasuon hlak thu ka hril chêu a ni hi.
{15:32} Mihriem beiseina mei mei chauh hmangin, Efesi khuoa hin sahrâng insuolpui ni ta lang, ka ta dingin iem a tangkai a? Mithihai keitho an ni si naw ding chun,'Fain dawn ei tiu khai,Zîngah ei thi el ding a ni si a'nan ti ang hin ti ve inla tie!
{15:33} Thuoi hmangin um naw ro, "Ruol suolin nungchang tha an sukkhawlo hlak"o ti a ni kha.
{15:34} Har fîm unla, suol thaw ta naw ro. Thenkhat chun Pathien hrietna hrim in nei nawh; chu chu in inzakna dinga ka hril a nih.
{15:35} Ieng tin am mithihai chu keitho nîng an ta? Ieng taksa am put an ta? tiin in indon a ni thei.
{15:36} Chu chu zawna invêtthlâk tak a nih. Hnuoia thlai chi in tu hi a thi zet naw chun a to ngai nawh.
{15:37} Bu chi amanih thil dang chi amanih in tu hin a kûng la hung um ding chu in tù naw a, a chi mal chauh a la nih.
{15:38} Nisienlakhom, Pathienin a nuom dàn angin a kûng a hung siem a, thlai chi hrang hrangin kûng chi hrang hrang an nei hlak.
{15:39} Taksa po po hi a'n ang vong nawh: mihriem taksa a dang a, ran taksa a dang a, vate taksa a dang a, nga taksa a dang.
{15:40} Vàn taksa a um a, hnuoi taksa a um a, vàn taksa ropui dàn le hnuoi taksa ropui dàn khom a'n ang nawh.
{15:41} Nisa hin ama ropuina a nei a, thlain ama ropuina hran a nei a, arasihai khomin ropuina an nei a, arasi hrang hrang ropuina khom a'n ang nawh.
{15:42} Mithi thonawkna khom chuong ang bok chu nîng a tih. Taksa chu hmon theia tuin a um a, hmon thei loa keithoin a um a;
{15:43} chawimawi loa tuin a um a, ropui taka keithoin a um a; hrât naw taka phûmin a um a, thilthawtheia keithoin um a tih.
{15:44} Ei phûm kha mihriem taksa a ni a, keithoa um chu thlarau tieng taksa a nih. Mihriem tieng taksa a um chun thlarau tieng taksa khom um a tih.
{15:45} Pathien Lekha thu chun, "Mihriem hmasa tak Adam chu mi hring a hung ni tah a" a ta; Adam nuhnung tak chu hringna petu Thlarau a nih.
{15:46} Thlarau tieng um hmasa loin taksa tieng a um hmasa a, chu hnungah thlarau tieng a um chauh a nih.
{15:47} Mihriem hmasa chu pila siem, hnuoi mi a na, mihriem pahnina chu vàn mi a nih.
{15:48} Hnuoia mihriemhai chu hnuoia mi ang an na, vàna mihai ruok chu vàna mi ang an nih.
{15:49} Hnuoia mi angna ei put ang hin vàna mi angna khom la put ngei ei tih.
{15:50} Unauhai, taksa le thisen hin Pathien ram a hluo thei naw a, hmon thei hin hmon thei lo chu hluo bok naw nih ti ka hril a nih.
{15:51} Thurûk ka hril cheu hi, ngaithla ngun ro. Ei rêngin ei in vong naw ding a na, sienkhom tawtawrawt nuhnung tak a'n ri pha chun thawk le khat, mit khap kâr loin sukdanglam ni vong ei tih.
{15:52} Tawtawrawt a hung inrîk pha chun mithihai chu hmon thei loa keitho nîng an ta, eini khom sukdanglam nîng ei tih.
{15:53} Hmon thei hi hmon thei loah inchang a ta, thi thei hi thi thei loah inchang a tih.
{15:54} Chuong anga hmon thei hi hmon thei loa a'n chang huna chun hi Pathien Lekha thu,"Thìna chu hnènain a lem zo tah,p
{15:55} Aw thîna, khaw lam i hnèna chu?Aw thîna, khaw lam i tûr chu?"q ti hi la hung tlung kim a tih.
{15:56} Thîna tûr chu suol hi a na, suol thilthawtheina chu Dàn hi a nih.
{15:57} Sienkhom, ei Lalpa Isu Krista zara hnèna mi petu Pathien kuoma chun lawmthu um raw se.
{15:58} Chuleiin, ka unau dittakhai, sukchâng ruol loin ngîr nghet unla, Lalpaa chun in sin inrimna a thlawn naw dingzie hre zingin, Lalpa rongbawlna sina chun inpe fai thak ro.
{16:1} Mi thienghlimhai ta dinga thawlawm thaw thua chun, Galati kohranhai ka hril ang khan thaw ve ro.
{16:2} Pathienni zâtin nangni lai tu khomin malsawmna in dong dàn ang peiin sie khawl ro, ka hung phaa dawl a ngai nawna dingin.
{16:3} Ka hung pha leh in thilpêkhai chu Jerusalema fepui dingin mi in ring zawnghai chu ka lekha inchawitirin tir ka tih.
{16:4} Ka fe ve a tûl a ni lem chun ka ruolin hung vèng an ta.
{16:5} Makedonia ram ka sir hnungin in kuomah hung ka tih; Makedonia ram fang a tûl tlat si a.
{16:6} In kuomah sawt fe ka châm el thei, thlasik sûng po khom a ni el thei a; kan zin nawk peina dinga khom in mi thangpui ding annawm.
{16:7} Tuta tum chu fe malama hung sir vuoi cheu ringot ka nuom naw a, Lalpan rem a ti chun iemani chen in kuoma châm ka beisei a nih.
{16:8} Efesi-a hin Pentikos ni chen châm ka tih.
{16:9} Hlawk taka rong bawl theina lampui ka ta dingin a'n hong a, dodâltu ruok chu an tam êm êm.
{16:10} Timothe a hung chun nangni lai inphalam dêr lo dingin lo inumtir ro, keima ang boka Lalpa rongbawltu a ni kha.
{16:11} Chuleiin, tu khomin lo ngainêp naw ro. Ka kuoma a hung kîr vak theina dingin thlamuong takin hung inthla ro; unau danghai ruola a hung tlung ka beisei.
{16:12} Unaupa Appolo ruok chu unau danghai ruola in kuoma hung dingin ka ngên rak a, sienkhom tu hri hin chu a nuom tlat naw a, hun remchàngah la hung ngei a tih.
{16:13} Inring zingin um ro; ringnaah ngîr nghet unla; huoi tak le hrât takin um ro.
{16:14} In thaw taphot chu hmangainain thaw pei ro.
{16:15} Stefan hai sûng kha Akai biela ringtu hmasa an na, mi thienghlimhai rongbawlna sinah an inpêk zo ti in hriet a;
{16:16} chuong ang mihai le an thawpui le rongbawlpuihai thu chu zawm pei ro.
{16:17} Chun, Stefan hai, Forchunata hai, Akaika hai an hung hin an mi suklawm hle a; anni hin in um naw inlang lo khopin an mi siem a,
{16:18} in lungril an sukhar ang bok khan ka thlarau khom an sukhar ve a nih. Hieng ang mi hi ngaisâng ro.
{16:19} Asia rama kohranhai hin chibai an bûk cheu. Akuila le Prisila le an ina kohran inkhawmhai hin Lalpa hmingin chibai vochuom an bûk chèu.
{16:20} Unau dang po po khomin chibai an bûk chêu a; fawp thienghlimin in chibai tuo ro.
{16:21} Hi chibai bûkna lekha hi kei Paula hin kut ngeia ka hung ziek a ni hi.
{16:22} Tu khom Lalpa hmangai nawtu chu tongsephurin um raw se. Lalpa chu a hung ie!r
{16:23} Ei Lalpa Isu lunginsietna chu in kuomah um raw se.
{16:24} Krista Isua ka hmangaina cheu chu in rênga kuomah um raw se.
