{1:1} A kum sawmthumna, thla lina,ni nganaaa Juda saltànghai lai Kebar vadung kama ka um laiin vàn a hung inhong a, Pathien inlàrna ka hmu a.
{1:2} Chu thla a ni ngana chu sala lal Jehoiachin intànga inthoka a kum ngàna a nih.
{1:3} Kei thiempu Ezekiel, Buzi naupa kuoma hin Babulon rama Kebar vadung kamah LALPA thu chu a hung tlung a, LALPA kut chu ka chungah a um a.
{1:4} Ka hei en a, hmar tienga inthoka thlipui hung inthok ka hmu a, sûmpui intûr ngula inthok chun kawl a hung inphe zor zor a, a kawl vèl chu a el var phût el a. Kawl inphètnaa mei chu thîr inling ang a nih.
{1:5} Chu meilinga chun thilhring pali ni awm tak, mihriem ruongâm put ni si hi, ka hmu a.
{1:6} Thilhring tin chun hmai pali le thla pali an nei seng a.
{1:7} An ngal a tlûn a, an ke tin chu bawng ke tin ang a na, dâr nawt tlèt angin a tle phût a.
{1:8} Hmai pali le thla pali bâkah an thla hnuoia chun kut, mihriem kut ang hi an nei seng a.
{1:9} An thlàhai chu intawk phak vongin an zàr a. Chu thilhringhai chu inhêm ngai loin khaw tieng tieng khom an vuong suok thei nghal a.
{1:10} Thilhring palihai inlang dàn chu an hmà tieng mihriem hmêl, an chang tieng sakeibaknei hmèl, an voi tieng bawngchal hmêl, an hnung tieng mupui hmèl ang a nih.
{1:11} Chu chu an hmêl put dàn a nih. An thla pahni seng chu an thla ki intawk phàkin an zâr a, an thla pahni dang chun an taksa an inkhum a.
{1:12} Thilhring palihai chu khaw tieng khom inhèm kuol ngai loin thlarau fèna tieng tieng chun an fe nghal thei a.
{1:13} Thilhringhai hmèl chu meiling amanih meiser chok lai amanih ang a na, anni lai chun mei var tak a lawn kuol a, chutaka inthok chun kawl a hung inlep a.
{1:14} Thilhringhai chu kawlphê anga hrâtin an invir ton zok zok a.
{1:15} Thilhring pali, hmai li seng neihai chu ka en zing laiin, an sîr senga chun tawlailir, hnuoia innghat ka hmu bok a.
{1:16} Tawlailirhai chu an inang vong a, lunghlu krisolit angin an var phàt seng a, tawlailir ke kuol sûnga tawlailir ke dang um ang hi a nih.
{1:17} Inher loin khaw tieng ngha khomin an inlir thei a.
{1:18} Tawlailir ke kuol chu lien tak le râpum tak a na, a rei kuol tlàng chu mit ngotin a sip a.
{1:19} Thilhringhai chu an che son pha leh tawlailirhai khom chun an zui pei a, an tho leh an tho ve pei a.
{1:20} Thilhringhai chu thlarau fèna tieng tieng an fe a, tawlailirhai khom chun an zui pei a, tawlailir kea chun thilhringhai thlarau chu a um a nih.
{1:21} Thilhringhai chu an fê pha tawlailirhai khom an fe a, an ngîr pha an ngîr ve a, hnuoia inthoka an inkàng pha an inkàng ve pei a, tawlailir kea chun thilhringhai thlarau chu a um si a.
{1:22} Thilhringhai lu chunga chun boruok inkûm ang zâu tak, râpum deu el, vûr anga tle sur el hi a'n zàr duoi a.
{1:23} Chu inchung zâu tak hnuoia chun thilhringhai chun an thla ki intawkin an thla pahni seng chu an zàr a, an thla pahni dang chun an taksa an inkhum a.
{1:24} An vuong laia an thla zàp ri chu tuipui insok ri ang le sipai ruol hawhaw ri le Iengkim Pathien rawl ang a nih. An vuong naw pha leh an thlahai chu an inkhup a.
{1:25} Vuong loa thla inkhupa an chung inkhumna zau tak hnuoia an um lai chun an lu chung tienga inthok chun rawl a hung suok a.
{1:26} An lu chunga chun lalthungpha ni awm tak, safir lunghlu ang ela inlang hi a um a, chu hmun insâng tak chunga lalthungphaa chun mihriem ni awm tak hi a'n thung a.
{1:27} A kawnga inthoka chung tieng chu dâr tle sût angin ka hmu a, a kawng hnuoi tieng chu mei chok angin ka hmu bok a, var ropui takin a tuom vèl a.
{1:28} Raw sûr zoa sumrisàng inzàm ang phûtin a vêla chun a'n zàm a. Hi hi Pathien ropuina inlang dàn chu a nih. Chu chu ka hmuin bokkhupin ka tlu a, a mi betu rawl chu ka hriet a.
{2:1} Chun, ka kuomah, "Mihriem naupa, ngîr suok la, thu ka hril ding che a nih" a ta.
{2:2} Ka kuoma thu a hril lai chun thlarau chu keimaah a hung lùt a, a mi'n ngìrtir a, a thu hril chu ka ngâithlàk a.
{2:3} Ama chun, "Mihriem naupa, Israel nauhai, hnam hel hmang tak le ka chunga hel zing zing hlakhai kuomah ka tir ding chè a nih; anni le an thlatuhai chu voisun ni chen hin ka lakah an la hel zing a nih.
{2:4} Ka tirna che mihai hi mi lulul le timaw tak an nih. An kuomah, 'Lalpa PATHIEN chun hieng hin a tih' i ti ding a nih.
{2:5} Hnam hel hmang an ni leiin, i hril chu an awi ta'm, an awi naw ta'm, anni lai zawlnei a um ti an hriet ve hrim hrim ding a nih.
{2:6} Nang mihriem naupa, anni chu ti naw la, an vauh zàm tum che khomin zâm naw rawh. Thùl le hling kârah, ainuvèt ruol laia um ni la khom, ti dêr naw rawh. Hel hmang sûngkuo an nia chu an vaupum le inthìnahai chun sukzâm naw raw se che.
{2:7} Hnam hel hmang an nia chu, an ngâithlàk ta'm, an ngâithlàk naw ta'm, an kuomah ka thu i hril hrim hrim ding a nih.
{2:8} Mihriem naupa, nang ruok chun ka hril hi ngàithla la, anni angin hel ve naw rawh. I bàu ka la, ka thil pêk che hi lem rawh" a ti a.
{2:9} Chuongchun, ka hang en a, ngai ta, kuta a mi hung ban lai chu ka hmu a, lekhabu ziel a chawi a.
{2:10} Ka hmaa chun lekhabu ziel chu a kei phar a, khing tieng khing tieng chu thu ziekin a sip vong a, chuonghai chu tapna le lusûnna le chungpikna thu vong a nih.
{3:1} Chun, ka kuomah, "Mihriem naupa, i hmaa lekhabu ziel hi fa rawh; chu zoah fe la, Israel sûngkuohai kuomah thu va hril rawh" a ta.
{3:2} Chuongchun, ka bàu ka ka a, lekhabu ziel chu a mi'n fàktir a.
{3:3} Ama chun ka kuomah, "Mihriem naupa, lekhabu ziel ka pêk che hi lem la, khop takin fa rawh" a ta. Chuong chun ka fâk a, ka bàua chun khuoizu angin a thlum a.
{3:4} Chun, ama chun ka kuomah, "Mihriem naupa, tu hin fe la, Israel sûngkuohai lai ka thu va hril rawh.
{3:5} Tong dang le tong harsa hmang mi, an tong i hriet thiem nawhai kuoma tir i ni naw a, Israel sûngkuohai laia tir i ni lem hih.
{3:6} Chuong hnam danghai kuoma tir chu ni la, lo ngâithlâng an ti che.
{3:7} Israel sûngkuohai ruok chun an ngâithlàk naw ding che a nih, kei an mi ngàithlàk nuom naw leiin. Israel sûngkuohai po po chu mi lungril khau le lulul an nih.
{3:8} ​Anni ang boka tawk khir le lungril khauin siem ka ti che.
{3:9} I chal chu meitawk lung nêka chang, lung chang tak angin siem ka tih. Hel hmang sûngkuo ni hai sien khom, anni chu ti dêr naw la, an vaupûmah zâm naw rawh" a ta.
{3:10} Chu bâka chun ka kuomah, "Mihriem naupa, fimkhur takin ngàithla la, ka thu hril po po che hi i lungrilah khum rawh.
{3:11} Tu hin i chipui saltànghai kuomah fe la, an ngàithlàk ta'm, an ngàithlàk naw ta'm, an kuomah, 'Lalpa PATHIEN chun hieng hin a tih' tiin hril tawl rawh" a mi ti a.
{3:12} Chuongchun, thlarauin a mi chawi kàng a, ka hnung tieng chun thûm bul bula thu insamin, 'A chêngna hmuna chun LALPA ropuina chu malsawmin um raw se' an ti ri ka hriet a.
{3:13} Thilhringhai thla zâp inkhak ri le an bula um tawlailir ri le thil inrum ri dur dur ka hriet bok a.
{3:14} Chu zoah thlarauin a mi chawi kàng a, a mi làk hmang a, lungsen tak le rin tak pumin ka fe a, LALPA kut hrât chu ka chungah a um si a.
{3:15} Kebar vadung kama Israel saltànghai umna Tel Abib chu ka hung tlung a, chu hmuna chun anni lai hrilhai takin ni sari zet ka'n thung ve a.
{3:16} Ni sari zoa chun ka kuomah LALPA thu a hung tlung a.
{3:17} "Mihriem naupa, Israel sûngkuohai vèngtu dingin ka ruot che. Ka thu hril hi ngaithla la, anni chu zilhaupêk rawh.
{3:18} Mi rilohai kuomah, 'Thi ngei in tih' ti lang, inlamlèt a, an suolna chu bànsan a, an hringna chu hum dinga i zilhau tawl si naw chun an rîtlona chu thìpui an ta, an thìna maw chu i lakah phût ka tih.
{3:19} Amiruokchu, mi rilohai chu i zil lawk a, rîtlona le suolna lampuia inthoka inlamlèt nuom loa an suol lui pei a ni ruok chun, an suolna chu thìpui an ta, an thìna maw chu phur naw ti nih.
{3:20} "Chun, mi felhaiin felna lampui bànsanin thil tha naw an thaw a, an hmaah dàlkham ka lo kham bok chun, chutaka chun tlu hlum an tih. Zilhàuna i nei naw leiin an suolnaa chun thîng an tih. Thil fel an lo thaw tahai kha hriet zing ni ta naw ni a, an thisen maw ruok chu i lakah phût ka tih.
{3:21} Amiruokchu, mi felhai chu suol lo dinga i zilhàu a, i zilna chu poisaa thil suol thaw loa an um chun hring ngei an ta, nang khomin tuor naw ti nih" a ta.
{3:22} Chu taka chun LALPA kut chu ka chungah a um a. Chun, ka kuomah, "Tho la, phaizawlah fe la, chu taka chun inbiekpui ka ti che" a mi ti a.
{3:23} Chuongchun, ka tho a, phaizawla chun ka fe a. Chu taka chun Kebar Vadung kama ropuina ka hmu ang bok kha LALPA ropuina chu ka hmaah a hung ngìr a, hnuoiah ka bokkhup a.
{3:24} Thlarau chu keimaah a hung lùt a, ka kein a mi'n ngìrtir a, a mi biek a, "Fe la, i inah inkhàr khum rawh.
{3:25} Nang mihriem naupa, anni lai lêng suok thei ta lo dingin hrui hruolin an khuop ding chè a nih.
{3:26} I lei chu i dangah inkoptir ka ta, tong thei loin um i ta, hel hmang sûngkuo ni hai sien khom kawk thei ta naw ti nih.
{3:27} I kuomah thu ka hril phâ ruok chu i bau inphongtir ka ti che a, an kuomah, 'Lalpa PATHIEN chun hieng hin a tih: A ngâithlain ngâithla hai sien, a ngâithla naw chun ngâithla naw el raw hai se; hel hmang sûngkuo an ni si a' tiin i hril ding a nih.
{4:1} "Nang mihriem naupa, têklei phèk la la, i hmaah rem khawm la, chu taka chun Jerusalem khawpui lem ziek rawh.
{4:2} A vêla inhuolna ding hlàn daw kuol la, muol dêng pawng siem huol la, sipai riebûk siem la, kul bang sut hongna ding a vêlin siem bok rawh.
{4:3} Chun, thîr phèk la la, chu chu nang le khawpui inkâra kul bang angin sie la, chu tieng pang chun ngha rawh. Khawpui chu inhuolin um sien la, nangman inhuol rawh. Chu chu Israel sûngkuo ta dinga inchikna nîng a tih.
{4:4} "Chun, i voi tieng sìr delin zâl la, i chungah Israel sûngkuohai suolna po po innghat rawh. A sîra i zàl sùng po po chun an suolnahai chu i phur ding a nih.
{4:5} An suol sùng po po kum khat pei kha ni khat pei anga tiemin ni zathum le sawmkuo sûng Israel sûngkuohai suolna chu phurin i zâl ding a nih.
{4:6} Chuong anga i thaw zo pha leh i chang tieng sîr delin, Juda sûngkuohai suolna chu phurin ni sawmli sûng zâl nawk i ta, ni khat pei chu kum khat pei anga tiem ning a tih.
{4:7} Chu zoah Jerusalem tieng nghain inhuol la, i kuttum inletin, a siet ding thu hril mol mol rawh.
{4:8} Inhuol dinga ka ti sûng a tlingtlàk hmâ khat chu che son thei dêr loin hruolin ka khuop dè ding chè a nih.
{4:9} "Chun, huit le barli, bete le dailuo, butun le huit tha naw chi la la, bêl pakhatah sie la, beiin siem rawh. I pang sîr khat chauh dela i zàl sûng, ni zathum le sawmkuo sûng chu, chuonghai chu i ring ding a nih.
{4:10} I fàk ding chu inkhi vong ding a na, ni khatah gram 228
{4:11} Tui khom inkhì vongin dawn i ta, litar ruk inleng bêla mi chu hmun rukin inkhì suok i ta, a hun tak peiah i dawn ding a nih.
{4:12} Ni tinin i bu dingin barlia siem bei i ur ding a nih. Chu chu mi um lai le an hmu lai ngei, mihriem êk tawl thinga hmangin i ur ding a nih.
{4:13} Hieng ang hin Israel mihai chun ka hnot hmangna ding hnamhai lai bu porchè fâng an tih" tiin LALPA chun a mi hril a.
{4:14} Chu phing leh kei chun, "Ni lo e, Lalpa PATHIEN! Ka nun hi ka sukporchè ngai naw a. Ka tleirawl laia inthoka tu chen hin ran thi sa amanih, sa tlaw amanih ka la fâk ngai naw a, sa thieng lo hrim hrim ka bàua hin a la lût ngai bok nawh" ka ta.
{4:15} Ama chun ka kuomah, "Chuong a ni leh mihriem êk aiah bawng êk pêng ka ti che, chu chun i fâk ding bei chu i ur hmin ding a nih" a ta.
{4:16} Chun, ama bokin, "Mihriem naupa, ngai rawh, Jerusalema fâk le dawn an làk lût ding po po chu ka chàrchil vong ding a ni leiin, mihai chun beidong takin an bu fàk ding tawk inkhìng an ta, an tui dawn ding khom inkhì bok an tih.
{4:17} Bu fâk ding le tui dawn ding a vâng êm èm ding a nih. An inhmu pha khom hrilhai takin inen an ta, an suolna leiin zûr hmang an tih" a ta.
{5:1} "Tuhin, nang mihriem naupa, kawlhnâm ngei tak la la, chu chu i sam le i khâkhmul vawna dingin lu vawtu hmul mètna chem angin hmang rawh. Bùkna la la, i sam chu hmun thumah bûk thè rawh.
{5:2} Jerusalem i'n huol ni a kim pha leh hmun thuma thea hmun khat chu khawpui lem map i siem sùnga chun raw rawh. Hmun khat dang chu khawpuia chun thè dar la, kawlhnâmin sât nawi vong rawh. Hmun thuma thea hmun khat dang po chu thli inlèn hmangtir rawh. Kawlhnâmin ka hnot zui tawl ding a ni si a.
{5:3} Sam tlawmte ruok chu hlà la, i korfuol hmawrah inbawk rawh.
{5:4} Tlawmte la umhai chu meiah pei la, raw hmang rawh. Chu taka inthok chun Israel insùngah mei a suok ding a nih..
{5:5} "Lalpa PATHIEN chun hieng hin a tih: Hi Jerusalem hi annawm a vêla ram le hnam po pohai laia a lailung taka ka sie chu.
{5:6} Sienkhom a rîtlona leiin a vêla hnam le ramhai nêk khomin ka dàn le thu ruothai lakah a hel nasa lem a; ka dànhai a hnawl a, ka thu ruothai a zawm si nawh.
{5:7} Chuleiin, Lalpa PATHIEN chun hieng hin a tih: In vèla hnamhai nêkin thunun in harsa lem a, ka thu ruothai in zawm naw a, ka dànhai in vong bok nawh. In kawl le kienga hnamhai nun dàn ang khomin in khawsa phàk nawh.
{5:8} "Chuleiin, Lalpa PATHIEN chun hieng hin a tih: Jerusalem, ngai rawh, kei meu khomin ka dodàl che a, hnamhai mithmua ngei i chungah hremna ka hung intlungtir ding a nih.
{5:9} I milem biek tirdakumhai leiin thil ka la thaw ngâi dèr lo, a hnunga khom ka thaw ta ngai bok lo ding chu, i chungah ka thaw ding a nih.
{5:10} Nangni lai ngei pahaiin an nauhai sa fâng an ta, nauhaiin an pahai sa fa bok an tih. I chungah hremna intlungtir ka ta, a la dam sunhai po po chu thliin inlèn hmangtir ka tih.
{5:11} Chuleiin, ka hringna sâlin ka'n khàm: i milem porchèhai le i thil chîng tirdakumhaia ka in thienghlim i sukporchè leiin, ka ditsakna chè la kîr ka ta, lâinatna mitin en ta nawng ka ti che a, hlà bok naw ning che ti hi Lalpa PATHIEN thu suok a nih.
{5:12} I sûnga hmun thuma thea hmun khat hi hripui le tàmin thing an ta; hmun thuma thea hmun khat chu kul puo tieng kawlhnâmin thîng an ta; hmun thuma thea hmun khat chu sukdar vong ka ta, kawlhnâmin hnot zui ka tih.
{5:13} Chu zoah ka lungsenna chu rèng a ta, in kei dei ka tih, ka thungrul ding chu ka thungrul tah leiin. An chunga ka lungsenna ka hrîk thlàk pha chun, thahnemngai taka lo hril lom lom hlaktu cheu LALPA chu ka nih ti hung hre tâng an tih.
{5:14} "Chu bâkah, i vêla hnamhai lai le khuolzin invâkhai mithmuah khaw râusan le hmutsitumah ka siem ding che a nih.
{5:15} Na taka zil a, lungsen inlinga ka hrem pha che chu, i vêla hnamhai po po cheksol, ti-el le pangzat, mi dang infuinaa thil râpthlàka an hmang chu hung ni tâng i tih, ti hi kei LALPA hin ka hril a nih.
{5:16} Thìna le sietna thal, tàmna thala ka kâp pha cheu chu, sukse ngei dingin a nih ka kâp ding cheu chu. In chungah tàm nasa lem hung tir ka ta, bu hung lûtna hnàr khâr vong ka tih.
{5:17} Tàm le ramsa kolhai hung tir ka ta, suonmongin siem an ti cheu. Hripui le thisen insuonain hrût fai a ti cheu a, nangni beitu dingin kawlhnâm hung inlèngtir bok ka tih ti hi LALPA, kei ngeiin ka lo hril ta sâ a nih" tiin.
{6:1} LALPA thu chu ka kuomah a hung tlung a:
{6:2} "Mihriem naupa, Israel tlâng tieng son mit inlèn la, an chunga thil tlung dinghai chu hril rawh:
{6:3} 'Israel tlânghai, Lalpa PATHIEN thu hi ngàithla ro. LALPA Pathien chun tlâng le muol le ruom le kor dunghai kuomah hieng hin a tih: in chungah kawlhnâm ka hung inlèngtir têp a, hmun sânga in bawlhmunhai po po ka suksiet vong ding a nih.
{6:4} In maichàmhai sukchimin, rimtui in rawna maichàmhai chu sukkoi vong ka ta, in milemhai hmaah in mihai chu sukhlum ka tih.
{6:5} Israel nauhai ruong chu an milem biekhai bulah pei ka ta, an rûhai chu in maichàm vêla hai thè dar ka tih.
{6:6} In chèngna taphota khawpuihai chu sukram ka ta, in bawlhmunhai sukchim ka ta, in maichàmhai suksein sukram ka ta, in milemhai chu vaw koiin suksieng ka ta, in kutsuokhai sukbohmang vong ka tih.
{6:7} Nangni lai in mihai ruong ngei chu inthal phungin zâl a ta, chuongchun kei hi LALPA ka nih ti hung hrieng in tih.
{6:8} "Amiruokchu, sukbohmang loa ka hlà iemani zàt la um in ta, chuonghai chun kawlhnâm pumpelin khawvela hnam tin lai indar an tih.
{6:9} Hnam danghai laia an saltàng pha chun mi hung hre suok an ta, hnam danghai pathien beiseia, ka laka an lungril le mit a uirètna chunga poi ka hang tizie dâm hung hre suok bok an ta, rîtlona le thil theidaum thaw an chîngna thuah anni ngèi khom intirdak an tih.
{6:10} Chun, LALPA ka nizie le an chunga sietna tlung ding thu ka hrilhai hi a thlawna ka hril mei mei a ni nawzie hung hre suok tàng an tih.
{6:11} "Lalpa PATHIEN chun hieng hin a tih: Kut ben la, i ke tet la, inring takin, 'Khai leh!' tiin khêk suok rawh. Israel sûngkuohai suol thaw leiin, tu hin indo le tàm le hripuiin an thi ding a ni si a!
{6:12} Ram hlaa umhai chu hripuiin thîng an ta, a hnaia umhai chu kawlhnâmin thîng an ta, dama tlân suokhai chu tàmin thîng an tih. Chuong ang chun ka lungsenna chu an chungah hrîkthlàng ka tih.
{6:13} Milem kuoma rimtui an inhlànna an hmunsânga hai, tlâng sîpa hai, thingbuk hnuoia hai le saisuo buk zâr hnuoia milem an biekna maichàm bul taphotah mithi ruong zâl thlek thluk an hmu pha chun, kei hi LALPA ka nizie hung hrieng an tih.
{6:14} An chungah kut inlet ka ta, thlalèra inthoka an chèngna Dibla hmun po po chu thlalèr rausan hmunah siem ka tih; chu pha chun kei hi LALPA chu ka nih ti hrieng an tih" tiin.
{7:1} LALPA thu chu ka kuomah a hung tlung nawk a:
{7:2} "Mihriem naupa, Israel ram chungthua Lalpa PATHIEN thu chu hi hi a nih: Hun tawp, tawpna chu a ram kil tinah a hung tlung ie.
{7:3} Tawpna chun a hung nang ta che a, i chungah ka lungsenna ka bun thlàk ding a nih. I um dàn ang peiin i chungah ro rêl ka ta, i tirdakumna po po laka chun thungrul ka ti che.
{7:4} Lunginsietna mitin en tah nawng ka ti che a, indoi nawng ka ti che a, i nungchang le khawsak dàn ang le nangni laia tirdakum thaw in chìng ang dungzuiin thungrul ka ti che. Chu phâ chun kei hi LALPA chu ka nih ti hung hre tâng i tih.
{7:5} "Lalpa PATHIEN chun hieng hin a tih: 'Khâ hmaa sietna in la hriet ngai lo, sietna râpthlâk tak chu a hung ie!
{7:6} Tawpna chu a hung tlung a, ngai ta, a hung tlung ta rup el!
{7:7} Aw nang ram hluotu, sietnan a hung tlàk buok ta che ie! A hun chu a hung tlung a, a ni chu a hnai ta a, tlânga hai chun hlimna nêkin chî-àina a'n lèng.
{7:8} In chungah ka lungsenna ka bun thlâk tèp a, ka hrîkthla ding a na, in um dàn ang peiin hrem ka ti cheu a, thil tirdakum in thaw dàn ang dungzuiin ka thungrul ding cheu a nih.
{7:9} Lunginsietna mitin en tah nawng ka ti cheu a, indoi nawng ka ti cheu a, in nungchang le khawsak dàn ang le tirdakum thaw in chìng dàn ang dungzui peiin rul ka ti cheu. Chu phâ chun kei hi LALPA, in chunga kut thlâktu chu ka nih ti hung hre tâng in tih.
{7:10} "Ngai rawh, ni chun a hung nang ta cheu a, a hung tlung dèr tah! Sietna chu a hung puok dar a, hmol chu a hung kùmùm a, chapona chu a hung pàr tah.
{7:11} Rîtlona hrem dingin inpawngnêkna chu hmolah a hung inchang a, mi tu el khom a lakah him naw ni hai a, hausakna le thil hlû iengkim khom hlà bok naw nih.
{7:12} A hun chu a hung tlung ta a, a ni ding chun a hung nang ta cheu. Inchawtu chu hlim naw sien, zortu chu lungngai bok naw raw se, an rênga chungah lungsenna chu a hung tlung ding a ni si a.
{7:13} Ram zortu chun ama le a'n chawtu dam sûngin hmu kîr nawk ta ngai naw nih. An rênga chungthua inlàrna chu thlâk danglam ni naw ni a, an suolnahai leiin tu khom dam khawsuok um naw ni hai.
{7:14} Tawtawrawt mûtin, indo dingin inpeihai sien khom, indo dingin tu khom inthok suok naw ni hai, ka lungsenna chu an rênga chungah a um si a.
{7:15} "Tuolah kawlhnâm, insùngah hripui le tàm inlêng a ta, rama umhai chu kawlhnâmin thîng an ta, khawpui sùnga umhai chu tàm le hripuiin lem zo a tih.
{7:16} Dama tlânga tlân suokhai chu an suolna leiin chul ram vathu angin inrieng takin um an tih.
{7:17} Mi tin bân thâ chu zoi thlàng a ta, an khùphai chu tui angin innêm a tih.
{7:18} Saiip sil an ta, titnain tuom vêl a ta, hmaimawknain sip an ta, an samhai tla kol vong a tih.
{7:19} An tangkaruohai chu kotthlêrah pei suok an ta, an rangkachakhai chu thil tirdakumah inchang a tih. LALPA lungsen nia chun an tangkaruo le rangkachakin san suok naw ni a, suola intlûktirtu a ni leiin fâk le dawn inchawkna ding khomin hmang naw ni hai.
{7:20} An inbel mawina thilhai chu an chapopui a, chuong thilhai hmang chun milem rilo le tirdakumhai an siem a. Chuleiin, an ta dinga thil tirdakumah ka siem tah a nih.
{7:21} Chuonghai chu râllâka dingin hnam danghai kuomah pêng ka ta, hnuoia mi rilohai inroktir ka ta, annin lo sukporchêng an tih.
{7:22} Anni chu nghatsan ka ta, ka hmun hlu chu sukporchèng an ta, a sûngah roktuhai lût an ta, sukborbâng an tih.
{7:23} "A ram hi thisen insuona le a khawpui hi inpawngnêknaa a sip leiin, thîr khaidiet siem rawh.
{7:24} Hnam laia khom hnam rawng tak hung thuoi ka ta, an inhai neipèk an ta, mi ropuihai chapona chu suktawp ka ta, an hmun thienghlimhai chu sukborbângin um a tih.
{7:25} Tium a hung tlung pha leh muongna zong an ta, sienkhom hmu naw ni hai.
{7:26} Sietna ngot sietna ngot tlung a ta, thuthang ngot thuthang ngot inlêng a tih. Zawlnei laka inthokin inlàrna zong an ta; thiempuin inchûktir ding hre ta naw ni a; upahai khomin thurawn pèk ding nei ta bok naw nih.
{7:27} Lal chu lungngaiin um a ta, milienhai chun beidongna puon sil an ta, a ram mipuihai kut chu inthin hlop hlop a tih. An um dàn ang peiin an chungah thawng ka ta, an thilthaw ang peiin an chungthu rêl bok ka tih. Chu phâ chun kei hi LALPA chu ka nih ti hre tâng an tih" a ta.
{8:1} Sala lal Jehoiachin an thuoia inthoka kum rukna, thla rukna le ni nganac chun ka inah ka um a, Juda upahai chu ka hmaah an inthung a, chuong lai chun Lalpa PATHIEN kut chu ka chungah a hung innghat a.
{8:2} Ka hang en chun mihriem ni awm tak hi ka hmu a. A kawng hnuoi tieng po chu meichok angin ka hmu a, a kawng chung tieng chu thihna sen lâr angin a êng phût el a.
{8:3} Kut ni awm tak hin ka lu sîp samah a mi thàm a, thlarau chun hnuoi le vàn kârah a mi chawi kàng a, Pathien inlàrna chun Jerusalemah a mi'n thum a. Tempul inhuonna sûng hmar tienga kotkhàr bul chu a mi tlungpui a, chu taka chun pathien lim hnàmum, Pathien lung kheitu chu a ngîr a.
{8:4} Phaizawla inlàrna ka hmu ang el khan, ka hmaa chun Israel Pathien ropuina chu a um a.
{8:5} Chun, ama chun ka kuomah, "Mihriem naupa, hmar tieng saw en rawh" a ta. Ka hei en chun, maichàm panna kotkhâr bula lung sukkheitu lim chu ka hmu a.
{8:6} Chun, ama chun ka kuomah, "Mihriem naupa, an thilthaw saw i hmu am? Israel sûngkuohaiin thil tirdakum tak an thaw lei son ka in hi suoksan loin ka um zing ding maw? Sienkhom, hieng nèka tirdakum lem dai hi la hmung i tih" a ta.
{8:7} Tempul tuolzawl lûtna kotsuoa chun a mi thuoi a. Ka hei en a, bang awng ka hmu a.
{8:8} Ama chun ka kuomah, "Mihriem naupa, bang kha hang ver lien ta" a ta. Bang awng chu ka hang ver lien a, kotkhàr a lo um a.
{8:9} Ama chun, "Lût la, a sûnga thil rilo le tirdakum an thawhai chu va en rawh" a ta.
{8:10} Chuongchun, ka lût a, ka ngha vel a, banga chun thil tirdakum rûl lem hai, ramsa porchè lem hai le Israel sûngkuohai biek milem tinrêng chu an ziek tlar dul a.
{8:11} Chuonghai hmaa chun Safan naupa Jazania rawiin Israel inpuia upa sawmsarihai chu an ngìr a, mi tinin an kutah rimtui rawna berbu an chawi a, rimtui chu a khu tung lui lui a.
{8:12} Ama chun ka kuomah, "Mihriem naupa, Israel inpuia upahaiin thim hnuoia an milem seng pindana an biek saw i hmu am? 'LALPAN a mi hmu nawh; LALPAN ram chu a zàmsan tah annawm' an ti a ni saw!
{8:13} Sawng nèka an thilthaw tirdakum lem khom la hmu pei i tih" a ta.
{8:14} Chuongchun, hmar tienga inthoka LALPA tempul lùtna kotkhàra chun a mi thuoi a, chutaka chun nuhmei thenkhat, Tamuzd pathien zûn ngaia inthung le tap ka hmu a.
{8:15} Ama chun, "Mihriem naupa, hi thil hi i hmu maw? Hieng nêk daia tirdakum lem hi la hmung i tih" a ta.
{8:16} Chuongchun, LALPA tempul tuolpùka chun a mi thuoi a, tempul bathlàr le maichàm inkâra chun mi sawmhni le panga inthung ka hmu a. Anni chun tempul chu an hnung nghat a, suo tieng an ngha a, sak tieng kawla nisa chu an biek a.
{8:17} Ama chun ka kuomah, "Mihriem naupa, hi thil hi i hmu am? Hieng ang thil tirdakum Juda sûngkuoin hi hmuna an thawhai hi thil mei mei am a ni? A ram hi inpawngnêknaa suksipin, lungsen dingin an mi cho phawk zing el ding am a ni? En ta, thing hnain an hnàr an hup saw!
{8:18} Chuleiin, kei khomin lungsen takin thaw vèng ka ta, lunginsietna inentir nawng ka ta, indoi tawl bok naw ning. Ka na bulah khêkhai sien khom, ngàithla tawl naw ning" a ta.
{9:1} Chun, LALPA chun rawl râpum takin, "Khawpui hremtu dinga ruothai khan an hriemhrei seng chawiin hung hnai ta raw hai se" tiin a ko khèk a.
{9:2} Hmar tieng kotkhàr chunghnunga inthok chun mi paruk, an kuta thìna hriemhrei chawiin, an hung a. Anni laia puon zái inhmì siltu chun lekhatui bùr a pâi a, a hung lût a, dâr maichàm bula chun a ngîr a.
{9:3} Israel Pathien ropuina chu a umna cherub-hai chunga inthok chun a tho a, tempul tuongah a hung tum thla a, puon zâi inhmia inthuom lekhatui chawitu chu a ko a.
{9:4} LALPA chun a kuomah, "Khawpui chu fang la, Jerusalem chu fang suok rawh; a sûnga thil tirdakum an thaw leia lungngai taka taphai chu an chalah inchik pei rawh" a ta.
{9:5} Mi danghai kuoma chun ka hriet ngeiin, "Ama hi khawpuiah zui lùt unla, tu khom lunginsietna le zàngaina nei dêr loin that ro.
{9:6} Pu tar le naupanghai, tlangvàl le nunghàkhai, nuhmei le naupang po pohai, an chala inchikna put naw taphot chu, that fai vong ro. Ka tempula inthokin bei tan ro" a ta. Chuongchun, tempul kota upahaia inthok chun an that tan ta a.
{9:7} Chun, ama chun an kuomah, "Hi tempul hi sukporchè unla, mithi ruongin suksip ro. Fe ro leh!" a ta. Chuongchun an fe suok a, khawpui sûng po poa chun an che ta a.
{9:8} Chuonga an that lai chun ka khât chauin an mi màksan a, ka bokkhup a, "Aw Lalpa PATHIEN, Jerusalem chunga i lungsenna i bun thlâk hin Israelhai laia i la hlà sunhai khom i sukram vong el ding am a ni?" tiin ka khêk a.
{9:9} Ama chun ka kuomah, "Israel le Juda sûngkuohai suolna hi a nasa tah bêk bêk a, a ram hi thisen insuonain a sip a, khawpui hi hlemhlè taka rorêlnain a sip zo ta a, 'LALPAN ram chu a màksan ta a, LALPAN ieng khom a hmu nawh' an ti a.
{9:10} Chuleiin, lunginsietna mitin en ta nawng ka ta, hlà nei tawl bok naw ning. An suol maw chu an thaw dàn ang charin an lu chungah ka bun thlàk ding a nih" a ta.
{9:11} Chun, puon zâi inhmia inthuom, lekhatui paitu khan, "I thu mi pèk angin ka thaw zo tah" tiin thu a hung intlun a.
{10:1} Ka hang en a, ngai ta, cherub-hai lu chunga vàn zâu tak inkûm kula chun safir lunga siem ni awm tak lalthungpha ka hmu a.
{10:2} LALPA chun puon zâi inhmia inthuom kuoma chun, "Cherub hnuoia tawlailir ke inkâra khun zu lût la, cherub-hai inkâra meiling khu i kut khing hni sipin zu luok la, khawpui chungah thè dar rawh" a ta. Ka thlîr zing lai chun ama chu a fe a.
{10:3} A lût lai chun cherub-hai chu tempul sim tieng pangah an ngìr a, tuolpûk chu sûmin a sip mup a.
{10:4} LALPA ropuina chu cherubhai chunga inthok chun tempul tuonga chun a tum thla a. Tempul chu sûmin a bawm a, LALPA ropuina chun a elvar phût a.
{10:5} Cherubhai thla zàp ri chu tempul tuol puo tienga inthok khomin Iengkim LALPAN mi a biek laia a rawl ang elin a'n hriet thei a.
{10:6} LALPA chun puon zâi inhmia inthuom kuoma chun, "Cherub-hai inkàra tawlailir ke bula mei saw va la rawh" tiin thu a pêk a, ama chu a lût a, tawlailir ke bula chun a ngîr a.
{10:7} Cherub laia pakhat chun cherub danghai le an inkàra mei chu a ban a, a lâk a, puon zâi inhmia inthuom kuoma chun a pêk a, ama chun a lâk a, a hung suok a.
{10:8} Cherub-hai chun an thla hnuoiah mihriem kut ang hi an nei seng a.
{10:9} Chun, ka hei en a, cherubhai bula chun tawlailir pali, cherub pakhat bulah tawlailir pakhat pei, ka hmu a, tawlailirhai chu krisolit lung angin an tle sur a.
{10:10} An inlang dàn chu, an pali chun an inang vong a, tawlailir ke kuol sûnga tawlailir ke kuol dang um ang a nih.
{10:11} An hang inlir chun inher chuong loin cherubhai nghatna tieng tieng an inlir thei a.
{10:12} An pumin, an hnung tienga hai, an kuta hai, an thlaa hai le tawlailir ke kuola hai khom chun mit a sip a.
{10:13} Tawlailir kehai chu ka hriet ngeiah 'virvut' an ti a.
{10:14} Cherub tinin hmêl pali an nei seng a, hmêl pakhatna chu cherub hmèl a na, pahnina chu mihriem hmèl a na, pathumna chu sakeibaknei hmèl a na, palina chu mupui hmèl ang a nih.
{10:15} Chun, cherubhai chu an tho a. Hienghai hi Kebar vadung kawla ka hmuhai chie kha an nih.
{10:16} An fe chun an bula tawlailirhai chu an inlir ve pei a, an vuong suok leh tawlailir kehai chun an zui pei bok a.
{10:17} Anniah thilhringhai thlarau chu a um leiin, cherubhai chu an ngìr leh tawlailirhai khom chu an ngìr ve a, an vuong leh an vuong ve pei el a nih.
{10:18} Chu zoa chun LALPA ropuina chun tempul tuong chu a màksan a, cherubhai chunga chun a chawl a.
{10:19} Chuonga ka thlîr zing lai chun cherubhai chun thla an zàr a, hnuoia inthok chun an vuong tung a, tawlailirhai chun an zui ve pei a. LALPA tempul suo tieng kotsuoa chun an chawl a, Israel Pathien ropuina chu an chungah a um a.
{10:20} Hienghai hi Kebar vadunga Israelhai Pathien hnuoia ka thilhring hmuhai chie kha an na, cherub ruol an nih ti ka hung hriet ta a.
{10:21} Mi tinin hmêl hrang pali le thla pali an nei seng a, an thla hnuoia chun mihriem kut ang kut an nei seng bok a.
{10:22} Chun, an hmêl chu Kebar vadunga ka hmuhai ang char kha an nih. Mi tinin an hma zawn sengah khaw tieng tieng khom an pan thei.
{11:1} Chun, thlarau chun a mi chawi kàng a, suo tienga LALPA tempul lûtna kota chun a mi'n thum a. Kotkhàr bula chun mi sawmhni le panga an lo um a, anni lai chun mipui thuoitu Azur naupa Jaazania le Benaia naupa Pelatia hai khom ka hmu ve a.
{11:2} LALPA chun ka kuomah, "Mihriem naupa, hieng mihai hi an nih suol phier hlaktu le khawpuia thil rilo rot suok hlaktuhai chu.
{11:3} Hienghai hi an nih, 'In bawl hun chu a hung tlung vak el naw dim a ni? Tu hin chu khawpui hi sa bêl intlok lai ang a na, eini hi a sâ chu ei nih' tituhai chu.
{11:4} Chuleiin, mihriem naupa, an chungthu ding hi hrilpêk rawh" a ta.
{11:5} Chun, LALPA thlarau chu ka chungah a hung tlung a, ama chun ka kuomah, "Hril rawh, LALPA chun hieng hin a tih: Aw Israel sûngkuohai, chuong ang chun in hril hlak hrim a, in lungrila thil umhai chu ka hriet fai vong si a.
{11:6} Hi khawpuia hin mi tam tak in that tah a, a kotthlêrhai chu mithi ruongin in suksip hlak kha.
{11:7} Chuleiin, Lalpa PATHIEN chun hieng hin a tih: a sâ chu mithi ruong in peihai chu an na, a sa bèl chu khawpui hi a nih. Sienkhom, chu taka inthok chun hnot suok ka ti cheu.
{11:8} Kawlhnâm in ti a, kawlhnâm ngei chu in chungah hung tir ka tih, Lalpa PATHIEN chun a tih.
{11:9} Khawpuia inthoka hnot suokin, ram dang mihai kutah pêng ka ti cheu a, hrem ka ti cheu.
{11:10} Kawlhnâmin thîng in ta, Israel ramri sûng ngeiah in chunga ka thu rêl chu hlen ka tih. Chu pha chun LALPA chu ka nih ti hung hre tâng in tih.
{11:11} Hi khawpui hi in sa bêl ni ta naw ni a, a sâ khom ni bok naw ti niu. Israel ramri sûnga ngei ka thu rêl chu hlen ka tih.
{11:12} Chu pha chun LALPA ka nizie hrieng in tih, ka thu ruothai zui loin, ka dànhai vong bok loin, in kawl le kienga hnam danghai chìng dàn in zawm hlak si a' a ti a nih" tiin.
{11:13} Chuonga ka hang hril lai chun Benaia naupa Pelatia chu a tlu a, a thi el ta a. Chu phing leh ka bokkhup a, inring takin, "E khai! Lalpa PATHIEN, Israel mi i hlà sunhai hi i suksiet vong el ding a ni?" ka ta.
{11:14} LALPA thu chu ka kuomah a hung tlung a,
{11:15} "Mihriem naupa, i unauhai, i chi le kuong Israel sûngkuohai hi an nawm Jerusalem hluotuhaiin, 'LALPA an hlat nasa êm a, hi ram hi kan kutah a mi pèk a nih' tia an hrilhai kha!
{11:16} "Chuleiin, an kuomah hieng hin hril rawh: Lalpa PATHIEN chun hieng hin a tih: Hnam danghai lai ram hla takah son hmangin, ram tinah thè dar lang khom, an fe dar sùnga an umna hmun taphota chun an biekbùk ka ni pei a nih.
{11:17} Chuleiin, Lalpa PATHIEN chun hieng ang hin a tih: 'Hnam danghai laia inthokin thuoi khawm nawk ta ti cheu a, in um darna rama inthokin la khawm nawk vong ka ti cheu a, Israel ram chu pe nawk ka ti cheu' tiin.
{11:18} "Chu taka inthok chun hung kìr nawk an ta, thil porchè le milem tirdakumhai po po chu inthiel fai vong an tih.
{11:19} Lungril hmun khat inneitirin, lungril thar pêng ka ta; lung anga sakhat an lungril ngar chu la hmangin, taksa anga innem lungril pêng ka tih.
{11:20} Ka thupêkhai zawm tâng an ta, ka dànhai fimkhur takin vong tàng an tih. Ka mihai nìng an ta, an Pathien nìng ka tih.
{11:21} Sienkhom, an thil tirdakum le porchè la ngaina zingtuhai ruok chu an thilthaw maw an lu chungah bun thlâng ka tih' tiin Lalpa PATHIEN chun a hril" tiin.
{11:22} Chuongchun, cherubhai chu an vuong a, tawlailirhai chun an zui a, an chungah Israelhai Pathien ropuina chu a um a.
{11:23} Khawpui sùnga inthok chun LALPA ropuina chu a suok a, suo tieng tlânga chun a ngîr a.
{11:24} Kei khom thlarau chun a mi chawi kang a, Pathien thlarau inlàrna chun Babulon rama saltànghai lai a mi thuoi a. Chu phing leh inlàrna ka hmu chun chung tieng a mi fesan a.
{11:25} LALPA thil mi'n hmutir po po chu saltànghai kuoma chun ka hril ta a.
{12:1} LALPA thu chu ka kuomah a hung tlung a.
{12:2} "Mihriem naupa, hel hmanghai laia um i ni khah! Enna dingin mit an nei a, an hmu thei si naw a, ngàithlâkna ding na an nei a, an hriet thei chuong bok naw a, an hel lui pei a nih.
{12:3} Chuleiin, nang mihriem naupa, sûn pachangah an mithmua ngei saltàngnaa fe ding angin i puonthuo intèl la, an hmu lai zingin i umnaa inthok khan hmun dang panin inthok suok rawh; hel hmang sûngkuo an nia chu inhriet suoknaa an hmang pha takduoiin.
{12:4} Sùnah an hmu lâi ngei i Saltàngna ding puonthuo chu hung put suok la, zân tieng chun an hmu lâi ngei sala intâng ding angin suok rawh.
{12:5} An mithmua ngei kul bang chu ver pop la, chu taka chun i thuomhnawhai leh suok rawh.
{12:6} An hmu ngeiah i puonthuo chu liengkoah put la, thimbutah suok rawh. Khuo hmu thei lo dingin i hmai tuom rawh; Israel sûngkuohai ta dinga entir lawknaah ka siem che a ni si a" a ta.
{12:7} Chuongchun, thu a mi pèk ang chun ka thaw a. Sûn vara chun saltànga fe ding angin ka thuomhnawhai chu ka'n têl a. Zàn tieng chun ka kutin bang chu ka ver pop a. An hmu zing laiin ka thuomhnawhai chu ka put a, thimbutin ka suokpui a.
{12:8} Zîng tieng chun LALPA thu chu ka kuomah a hung tlung a:
{12:9} "Mihriem naupa, hel hmang Israel sûngkuohaiin, 'Iem a na i thaw hi?' tia an indon che chun,
{12:10} an kuomah hieng ang hin hril rawh: Lalpa PATHIEN chun hieng hin a tih: Hi thu hi Jerusalema rorêltuhai le chu taka chêng Israel sûngkuo po po ta dinga inentir lawkna thucha a nih.
{12:11} Keima hi in ta dinga inchikna chu ka nih. Ka thaw ang hin nangni chunga khom thaw ni vêng a ta, sala intâng dingin thon hmang la nìng in tih.
{12:12} Lal Zedekia khomin puonthuo putin thimbutah tlân suok a ta, a suokna dingin bang ver poppêk an ta, khuo a hmu thei nawna dingin a mit tuom a tih.
{12:13} Ka lèn chàng zara chun inawk a ta, Kaldaihai ram Babulon tieng thuoi ka ta, sienkhom chu khuo chu a mitin hmu thei loin chu taka chun thîng a tih.
{12:14} Ama thangpuitu, a bula um thoktuhai le vêngtu sipaihai chu thliin inlèn dartir ka ta, kawlhnâm phawiin hnot thlûr ka tih.
{12:15} Hnam danghai lai hnot dar a, ram tinah ka sukdar pha chun LALPA chu ka nih ti hung hre tâng an tih.
{12:16} Amiruokchu, kawlhnâm hai, tàm hai le hripui hai laka chun mi tlawmte hlàng ka tih. Chuonghai chun an saltàngna rama mihai hrietah an tirdakumzie po po chu puong an ta, chu pha chun LALPA chu ka nih ti hung hre tâng an tih" tiin.
{12:17} Chun, LALPA thu chu ka kuomah a hung tlung a:
{12:18} "Mihriem naupa, inthin hlop hlop pumin i bu fa la, mit ârintâ rak khopa tiin i tui chu dawn rawh.
{12:19} A ram mipuihai kuomah hieng ang hin hril rawh: 'Hi hi Jerusalem le Israel rama chênghai chungthua Lalpa PATHIEN hril chu a nih: 'An bu chu lungkham takin fâng an ta, an tui chu beidong takin dawn bok an tih, anni laia inpawngnêkna leiin a ram sunga um po po chu rok faiin a um ding a ni si a.
{12:20} An chèngna khawpuihai chu tlu hmât vong a ta, a ram chu ràusanin um a tih. Chu phâ chun LALPA chu ka nih ti hung hre tâng in tih' tiin hril rawh" a ta.
{12:21} LALPA thu chu ka kuomah a hung tlung a:
{12:22} Mihriem naupa, Israel rama thuvar tawi in nei, 'Ni khuo a hung sawt pha inlàrna tin chu iengma lo a hung inchang hlak' ti hi ieng tìna am a na?
{12:23} Hi thuvar hi sukbo ka ta, Israel ramah tu khomin hril sawng nawk ta ngai naw ni hai. Inlàrna tin tlung kimna ni ding chu a hnâi tah.
{12:24} Israel mihai laia inlàrna tehlem le hmangna bohai le ngai thatna dinga thum vawra inhlèmna hrim hrim um ta naw nih.
{12:25} Kei LALPA hin ka hril ding taphot chu hril ka ta, chuonghai chu hlenin um vak a tih. Nangni sûngkuo hel hmanghai, in dam lai ngei hin ka hril taphot chu hlen ka tih' ti hi LALPA Pathien thu suok a nih" tiin.
{12:26} LALPA thu chu ka kuomah a hung tlung a:
{12:27} "Mihriem naupa, Israel sûngkuo chun, 'Inlàrna a hmuhai chu nakie huna ding a na, a thu hril lawkhai khom hla tak hnunga tlung ding chauh a nih' an ti a.
{12:28} Chuleiin, an kuomah, 'Lalpa PATHIEN chun hieng hin a tih: ka thu ieng khom hi sukhnûk um naw ni a, ka hril taphot chu tlung kim a tih' ti hi Lalpa PATHIEN thu suok a nih, tiin hril rawh" a ta.
{13:1} LALPA thu chu ka kuomah a hung tlung a:
{13:2} "Mihriem naupa, Israelhai zawlnei ruol, zêldin thu hmanga thil hril lawkhai chungthu chu hril la, LALPA thu ngàithla dingin hril tawl rawh.
{13:3} Lalpa PATHIEN chun hieng hin a tih: Zawlnei invêt, ieng khom hmu nei si loa mani zêldin thu khêkpuituhai chung chu a pik ie!
{13:4} Aw Israel, i zawlneihai chu khaw ram sihal ang chauh an nih.
{13:5} Israel sùngkuo ta dinga LALPA nia indonaa ngîr zo dinga siem tha dingin kul chimna lai an va paw ngam nawh.
{13:6} An inlàrna hmu chu a lem a na, thum vawra an hril lawkhai chu thukhèl vong a nih. LALPA tir ni rêng rèng loin, "LALPA thu suok a nih" an ti ve a, an thu hrilhai chu hung tlung kim dingin an ring nawk nghal a!
{13:7} Keiin in kuomah thu hril si loa, 'LALPA thu suok a nih' in ti chun inlàrna hmang lo hmuin thu indik lo in hril lawk a ni naw am a ni?
{13:8} "Chuleiin, Lalpa PATHIEN chun hi hi a hril a nih: In khêl hril lei le inlàrna tehlem hmua in inhril leiin ka khing cheu a nih ti hi Lalpa PATHIEN thu suok a nih.
{13:9} Inlàrna tehlem hmutu le thu khêl hmanga thil hril lawktu zawlneihai chu ka kutin dodal a ta, ka mihai inrawn khawmnaah thang naw ni hai a, Israel sûngkuo hming zieknaah ziek sa ni naw ni hai a, Israel ramah lût bok naw ni hai. Chu pha chun Lalpa PATHIEN chu ka nih ti hung hre tâng an tih.
{13:10} "Muongna um si loin, 'A muongum' tiin ka mihai an thuoi hmang a; bang lem an bawl a, chinaiin an zût vàr a.
{13:11} Chuleiin, bang nàl vârtuhai kuoma khan an bang nàl vàr kha a tlu tho ding a nih ti hril rawh. Ruopui vànawn hung tir ka ta, riel inhrolin hung dêng a ta, thlipui hràtin hung nuoi bok a tih.
{13:12} Bang chu a chim thla pha leh mihaiin, 'Chinaia i nàl vàr bang kha khaw lai am a um ta leh?' tiin indon ngei an tih.
{13:13} "Chuleiin, Lalpa PATHIEN chun hieng hin a tih: 'Ka lung inlingin thlipui na tak insuong ka ta, ka lungsenin riel inhrol le ruopui vànawn tir thlâng ka ta, sukse rem rum a tih.
{13:14} I bang nàl vàr chu sukchim ka ta, hnuoiah tlu sop a ta, a lungphumhai hung dawk vong a tih. A chim pha leh thi vêng in ta, chu pha chun LALPA chu ka nih ti hung hre tâng in tih.
{13:15} Chuong ang chun bang le a nàl vàrtu chungah ka lungsenna hrîk thlàng ka ta, 'Bang chu a um ta naw a, a nàl vàrtuhai khom an um ta bok nawh' la tîng ka tih.
{13:16} Chuong ang chu Israel zawlneihai, Jerusalem chungthu hril lawk a, muongna um si loa muongna um anga inlàrna hmutuhai chan chu nîng a tih" ti hi Lalpa PATHIEN thu suok a nih.
{13:17} "Tuhin nang mihriem naupa, mani zêldinna hmanga hril lawktu i mi, nuhmeihai hi hmason la, anni kal zawngin an chungthu hril lawk rawh.
{13:18} Lalpa PATHIEN chun hieng hin a tih: Kut rînga zawldi-ai bânbun bun a, mihai zawl thlûkna dinga hmai dier chi hrang hrang khumtu nuhmeihai chung chu a va pik ngei! Ka mihai awkin nangni in him bik ding maw?
{13:19} Barli tlawmte le bei phèk tlawmtein ka mihai zawr hmangin ka hming in suksiet a. Khêl ngàithla chàk ka mihai chu khêl inbain, thi lo dinghai chu in sukhlum a, dam tlâk lohai kuomah damna thu in tiem hlak si a.
{13:20} "Chuleiin, Lalpa PATHIEN chun hieng hin a tih: Mihai awkna dinga vate tokdar anga bâna zawlaidi in bun hi ka theida a, in bàna inthokin pot thlâng ka ta, vate anga awk ka mihai chu insuoktir ka tih.
{13:21} In hmài dierhai pot thlêr ka ta, in kuta inthokin ka mihai insuoktir ka ta, in nuom nuomin awk thei ta naw ti niu. Chu phâ chun LALPA chu ka nih ti hung hre tâng an tih.
{13:22} Suklungngai ka nuom lo mi indikhai chu khêl thuin an lungril in sukhnuol a, mi rilohai inlamlèttir tum nêkin suolna lampui nghatsan lo dingin in infuipor lem hlak si.
{13:23} Chuleiin, inlàrna tehlem in hmuhai hi suktawp ka ta, thumvawra aisan khom thaw ta naw bok in tih. In kuta inthokin ka mihai ka san suok ding a nih. Chu pha chun kei hi LALPA chu ka nih ti hung hre tâng in tih' tiin hril rawh" a ta.
{14:1} Israel upa thenkhat ka kuomah an hung a, ka hmaah an inthung a.
{14:2} Chun, LALPA thu chu ka kuomah a hung tlung a:
{14:3} "Mihriem naupa, hieng mihai hin lungrilah milem pathien an sie tlat a, suola intlûktirtu milemhai chu an pom tlat si leiin, an thu chu ka donsak an ring hrim hrim am a ni?
{14:4} Chuleiin, hieng hin hril tawl rawh: 'Lalpa PATHIEN chun hieng hin a tih: Israel sûngkuohai, lungrila milem pathien sie a, suola intlûktirtu milem pom tlat sihai chu zawlnei rawn dinga an hung pha leh kei LALPA hin milem betuhai chu an milem biek le inphû tawk charin ka lo don ding a nih.
{14:5} Hieng milemhai lei hin Israelhai chun an mi lo fe hmangsan tah leiin, an lungril hnè kîr nawk theina dinga ka thaw a nih.
{14:6} "Chuleiin, Israel sûngkuohai kuomah hril la, Lalpa PATHIEN chun hieng hin a tih: Sim unla, in milemhai nghatsanin, thil tirdakum in chìnghai po po khom bànsan ro.
{14:7} Israel sûngkuohai laia mi tu khomin amanih, Israel rama chêng ram dang mi tu khomin amanih mi fesan a, lungrilah milem sie a, suola intlûktirtu milem pomtuin zawlnei rawn dinga a fe chun, kei LALPA ngei hin lo don ka tih.
{14:8} Lo soisak ka ta, mi pangzat le hrilsîmah siem ka ta, ka mihai laia inthokin pei suok ka ta, chu phâ chun LALPA chu ka nih ti hung hre tâng in tih.
{14:9} "Chun, zawlnei tu khom thu puong dinga hlèma a um chun, chu zawlnei hlèmtu chu kei LALPA hi ka na, a chungah kut inlet ka ta, Israelhai laia inthokin sukbohmang ka tih.
{14:10} An suolna maw chu phur an ta, zawlnei le a rawntu chu thiem naw an chang dàn thuhmun char nîng a tih.
{14:11} Israel sûngkuohai chu ka laka inthokin invâk hmang ta naw ni hai a, suol lakah insukporchè ta ngai naw ni hai. Ka mihai nîng an ta, an Pathien nîng ka tih ti hi Lalpa PATHIEN thu suok chu a nih' tiin hril rawh" a ta.
{14:12} Chun, LALPA thu chu ka kuomah a hung tlung a:
{14:13} "Mihriem naupa, ka chungah ringum loa a ram mihai an suol a, keiin an chungah kut inlet a, an fàk dinghai siktan a, an chungah tàm intlâktir a, mi le sahai ka sukbohmang lai chun,
{14:14} hieng mi pathum Nova hai, Daniel hai le Joba hai khom hi an lo thang ve khom ni sien, an felna lei chauin anni hringna chauh sanhim an tih' ti hi Lalpa PATHIEN thu suok a nih.
{14:15} "An naw leh a ram pumah ram sakol tirin, suon le thla khom nei loa siemin, sakolhai an hràng leiin a ram chu tu khom sir ngam loa rausanin lo um ni ta ang sien,
{14:16} hieng mi pathumhai hi chu hmuna chun an lo um khom ni sien, an naunu le naupahai khom hum thei naw ni hai a, anni hringna chauh sanhim thei an ta, a ram chu sukramin um a tih ti hi ka hringna sâlin kei Lalpa PATHIEN hin ka puong a nih.
{14:17} "An naw leh, chu ram chunga chun kawlhnâm inletin, 'A ram phêkin kawlhnâm inlêng raw se' ti lang, a rama mi le sahai sukhlum ni ta lang,
{14:18} hieng mi pathumhai hi lo um khom ni hai sien, an naunu le naupahai khom hum thei naw ni hai a, anni hringna chauh sanhim an tih ti hi ka hringna sâlin kei Lalpa PATHIEN hin ka puong a nih.
{14:19} "An naw leh, chu rama chun hripui inlèngtirin, an chungah thisen insuoin ka lungsenna bun thla lang, mi le sahai chu lo rawt bo tah lang,
{14:20} Nova hai, Daniel hai le Joba hai meu khom an lo um ni sien, an naunuhai le naupahai khom hum thei naw ni hai a, an felna leiin anni hringna chauh sanhim an tih ti hi ka hringna sâlin kei Lalpa PATHIEN hin ka puong a nih.
{14:21} "Lalpa PATHIEN chun hieng hin a tih: Mi le sahai sukhlum dinga Jerusalem chunga ka hremna tibaium pali- kawlhnâm le tàm le sakol le hripui-hai ka tir pha chun ieng anga nasa nawk zuol am nîng a ta!
{14:22} Chuong sà khom chun dama hlà iemani zât um an ta, chuonghai naunuhai le naupahai chu thuoi suokin um an tih. Anni chu in kuomah an hung chun, an nungchang le an thil thawhai in hmu pha leh, Jerusalem chunga sietna ka'n tlungtir chungthua ka thil thaw po po chu thaw awm hrim a nih tîng in tih.
{14:23} An nungchang le an khawsak dàn in hmu pha chun an chunga ka thaw po po chu san boa ka thaw a ni nawzie hung hre tâng in tih' ti hi Lalpa PATHIEN thu puong a nih" tiin.
{15:1} LALPA thu chu ka kuomah a hung tlung a:
{15:2} "Mihriem naupa, grêp hrui le a kauhai hi ramngaw thing kau danghai nêka a that chuong bikna iem a um a?
{15:3} Grêp hruia inthokin thil hmang tlâk an siem suok hlak hrim hrim am a ni? Thil tàrna ding takngiel khomin an hmang hlak am a ni?
{15:4} Meiah an ti a, a bul le a lèr tieng a kàng a, a kàng bàng thingthu bong chu ieng am hmangna ding a um a?
{15:5} A kàng hma hmana hmangtlâk a ni naw chun, a kàng chàr hnung lem chu hmangna ding a um naw nawk zuol awm ngei de!
{15:6} "Chuleiin, Lalpa PATHIEN chun hieng hin a tih: 'Ramhnuoi thinghai lai meia ti dinga grêp hrui ka pèk angin, Jerusalem hluotuhai khom siem ka tih.
{15:7} Anni chu soisak ka ta, meia inthoka hung suokhai khom, mei chun la kâng hlum tho tho a tih. Anni ka soisak pha chun LALPA chu ka nih ti hung hre tâng in tih.
{15:8} Ka chungah an ringum naw leiin a ram chu suktlaran ka tih' ti hi Lalpa PATHIEN thu suok chu a nih" tiin.
{16:1} LALPA thu chu ka kuomah a hung tlung a:
{16:2} "Mihriem naupa, Jerusalem chu a thil chîng tirdakumhai leh hmason la, a kuomah,
{16:3} 'Lalpa PATHIEN chun hieng hin a tih: I pieng le murna ram chu Kanan mihai ram a na, i pa chu Amor mi a na, i nu chu Hit mi a nih.
{16:4} I hung pieng thlàkin i laihrui àt a ni naw a, tuia insil fai i ni naw a, machi nal i ni naw a, tuom lum i ni bok nawh.
{16:5} Tu khomin an lainat en naw che a, chuong ang thil thaw dingin lunginsiettu che i nei bok nawh. Lainat nêk hmanin kawhnawmah an pei che a, i pieng nia inthoka mi ten i nih.
{16:6} "Chun, kei ka hung a, thisena sipa inperin ka hmu che a, i thisena i'n buol lai chun keiin, 'Dam rawh' ka ti che a.
{16:7} Rama thing tuoi angin ka'n thanglientir che a. I hung seilien a, lunghlu laia mawi tak ang i hung ni a, iitâng a hung inbàl a, i sam a hung sei a, sienkhom saruok le ruok ringot el i la ni zing si.
{16:8} Ka hung hmu nawk che chun ngaizawng nei ruol i ni ta leiin ka puon ka'n zawn che a, i saruokna ka'n khumpêk che a. Khûn takin thu tiemin, thu ka thlungpui che a, ka ta i hung ni tah" ti hi Lalpa PATHIEN thu suok a nih.
{16:9} "Chuongchun, tui ka'n siltir che a, i thisen kai chu ka sawp fai a, hriek rimtuiin ka chûl che a.
{16:10} Puon cheiin ka tuom che a, savun pheikhok ka'n buntir che a, puon zâi inhmi le silfèn man toin ka'n thuom che a.
{16:11} Belmawi tinrênga cheiin, i kutah bânbun inbuntirin, i rîngah rangkachak thî inhlìtirin,
{16:12} i hnârah hnârbe le i naah nabê inbetirin, i luah lallukhum ka'n khumtir che a.
{16:13} Chuongchun, rangkachak le tangruo belmawia chei i ni ta a, puon zâi inhmi le silfèn man to le puon cheimawia inthuom i ni a, beiphit indip le khuoizu le oliv hrieka chawm i ni bok a. I hmêl a hung tha ta êm êm a, lalnu ni dinga hlàngkai i ni bok a.
{16:14} Ka mawina ropuia ka'n thuom che leiin i hmêl a tha famkim a, i hmêl that lei chun hnam tin lai i hming a'n thang luoi luoi a" ti hi Lalpa PATHIEN thu suok a nih.
{16:15} "Nisienlakhom, i hmêl thatna chu suongin, i hming inthangna chu nawchizora insiem phanain i hmang a. A hung pan taphot che kuomah i'n phalrai a, i hmêl thatna chu a ta a hung ni ta a.
{16:16} I silfènhai hlîpin, hmun sânga bawlhmunhai chu i cheimawi a, chu taka chun i'n zor a. Chuong thil chu a la tlung ngai naw a, tlung hlak chi khom a ni bok nawh.
{16:17} Rangkachak le tangkaruo belmawi tak tak ka pêkhai che kha i lâk a, pasal lem i siem a, chuonghai hmaa chun i'n phalrai a.
{16:18} Mawi tak taka thui i silfènhai chu i lâk a, anni inthuomnan i hmang a, ka hriekhai le rimtuihai chu anni hmaah rimtui dingin i'n hlàn a.
{16:19} Fàk dinga bu ka pêk che beiphit tha, oliv hriek le khuoizu hai khom chu rimtui inhnik dingin an hmaah i'n hlàn a. Chu chu thil um dàn chu a nih' ti hi Lalpa PATHIEN thu suok a nih.
{16:20} "Chu bâkah, i mi hringpèk i naunuhai le naupahai chu milemhai kuoma pumraw inthawina dingin i pêk a. Nawchi i zor hi i la dit tawk naw a ni?
{16:21} Ka nauhai thatin, milem hmaah i'n hlàn a.
{16:22} Thil tirdakum thaw chîng a, nawchi i zor hnung hin i naupang lai, saruoka uma i thisena i'n per lai nihai dàm kha i hriet fùk ta si nawh.
{16:23} "Lalpa PATHIEN chun, 'I chung a pik! I chung a pik!' a tih.
{16:24} Chuong i rîlonahai bàka chun tuolzawl laili tinah muol dêng pawngin, a chungah bawlhmun insâng i bawl a.
{16:25} Kotthlêr tontir taphotah bawlhmun insâng i bawl bok a, i mawina chu thil tirdakumah inchangtirin, a fe inlon taphot kuomah uolau takin i lo inhlîm a.
{16:26} Aigupta mihai, i tuolbawm mi hurhai kuomah inzorin, uolau taka i hur herna chun lungsen dingin i mi cho phawk a.
{16:27} Chuleiin, i chungah kut ka'n let a, i ram chu ka sukchìn a; nangma theidatu Filistin mihai, i hur dàn makti êm êmtu kuoma chun nuom nuoma an soisak dingin ka pêk suok che a.
{16:28} I la dit tawk ta naw rop leiin Asuriahai kuoma khom i'n zor a, chu khom chun i la dit tawk chuong bok nawh.
{16:29} Inphalrai zuol peiin sumdawnga hung Babulon mihai kuomah i'n zor a, sienkhom i la dit tawk chuong naw rop.
{16:30} "Nawchizor zakmaw anga hieng thilhai i hang thaw el hi chu, thlèm thlûk i lo va hang olsam de aw!" ti hi Lalpa PATHIEN thu suok a nih.
{16:31} "Kotthlêr hmatawng taphotah muol siem a, tuolzawl lailia bawlhmun sâng i bawl lei hin nawchizor naran el khom i ni nawh; i'n zorna man khom i lâk bok nawh.
{16:32} "Nang uirenu, mani pasal nêka mi dang dit lemtu!
{16:33} Nawchizor tinin an inzor man an làk hlak a, nang ruok chun a zàlpuitu ding che hmun tina mihai i zawr a, a zàlpui taphot che chu thilpêk i pêk lem si a.
{16:34} Nawchizor dangdai le letling i nih: zàlpui dingin an pan naw che a, nangnin i zawr tawl lem a; an zàlpui man che pe loin nangin a man i pêk lem si.
{16:35} "Chuleiin, nang nawchizor, LALPA thu hi ngàithla rawh!
{16:36} Lalpa PATHIEN chun hieng hin a tih: I ngàizawng taphot kuomah phalrai taka inzor a, milem tirdakum tam tak nei a, i nauhai thisen chu an kuomah i'n hlàn leiin,
{16:37} nangma ngàitu le inhoi i chènpui po po hai le i lo inngàipuihai le i theidahai po po chu ko khawm ka ta, saruokin kei phar ka ti che a, i saruokna po po hmung an tih.
{16:38} Nuhmei uire le nauhai thisen insuotu chungthu an rèl angin i chungthu khom rêl ka ta, thisen phuba le ka thîkna che leia ka lungsenna phuba chu i chungah hung intlungtir ka tih.
{16:39} An kutah pe suok ka ti che a, i muol pawng siemhai le bawlhmun sâng bawlhai chu sukchimin sir sop an tih. I silfènhai hlippèk an ti che a, i belmawi thahai làkpêk an ti che a, saruok le ruokin hluihlawn an ti che.
{16:40} I chungah tlâng inpung an ta, lungin dêng an ti che a, kawlhnâmin chan phit an ti che.
{16:41} I inhai raw hmang an ta, nuhmei tam tak mithmua ngei i chungah hremna chu hlen ka ta, i nawchizor suktawp ka ta, i zawlpuihai kuoma zawrna thilpêk i pèk hlakhai khom pe ta naw ti nih.
{16:42} Chu pha chun ka thîk êm che leia i chunga ka lungsenna chu rèin, ka lung nat khom hung dam tàng a tih.
{16:43} "I tleirawl lai nihai kha hre zing ta loa, hieng thilhaia i mi suklungsen leiin, i thilthaw maw chu i lu chungah intlâktir ka tih ti hi Lalpa PATHIEN thu suok a nih. I thil chîng tirdakum po poah hurna rong i'n kai zaptir vong a ni naw am a ni?
{16:44} I chungthua thuvar tawi an hril sawng zâtin, 'A naunuin a nu a sûn' hung ti zieng an tih.
{16:45} A pasal le a nauhai lungtentu, i nu i puo fûk hle a, mani pasal le nauhai lungtentu i zuorpuihai unaunu indik tak i ni chieng khop el! I nu chu Hit mi a na, i pa chu Amor mi a nih.
{16:46} I zuorpuinu upa lem, hmar tienga a naunuhai le um chu Samaria mi a na, sim tienga a naunuhai le um i sangnu chu Sodom mi a nih.
{16:47} An thaw dàn zawma an thil tirdakum chîng po po chu i chîng ve el chauh khom ni loin anni nêka zuolkai lemin i lêlo ta hi.
{16:48} Nang le i naunuhaiin in thaw ang hrima nasa hin i sangnu Sodom le a naunuhai khomin an thaw ngai nawh ti hi kei Lalpa PATHIEN hin ka hringna sâlin ka hril a nih.
{16:49} "I sangnu Sodom le a naunuhai suolna chu hi hi a nih: an chapo a, an khop inlèt a, ieng khom an bengkhon naw a, mi rethei le tlasamhai an uksak bok nawh.
{16:50} An uongthuong èm êm a, ka mithmua ngei thil tirdarkum an thaw hlak a, chuleiin in hmu tah angin, ka sukbohmang tawl a ni kha.
{16:51} Samaria chun i suol thaw zàtve khom hi a thaw ve nawh. Anni nêk daia zuolkaia thil tirdakum i thaw leiin i unaunuhai chu mi fel angin i suklang tawl hiel a nih.
{16:52} I zuorpuihai chu indik awm hiela i'n langtir leiin nangin inzakna le hmaimawkna chu tuor i tih.
{16:53} "Amiruokchu, Sodom le a naunuhai le Samaria le a naunuhai vangneina chu i vangneina leh la tungding nawk ka tih,
{16:54} anni chu ngai sukngam khopa i siem tawlna chunga inzaka i hmâi a mawkna dingin.
{16:55} I zuorpuihai, Sodom le a naunuhai le Samaria le a naunuhai chu an um dàn hmasa angin um nawk an ta, nang le i naunuhai khom in um dàn hmasa angin um nawk in tih.
{16:56} I chapo vàng lai khan chu i zuorpuinu Sodom hming khom i sàm ngai naw kha.
{16:57} Tu ruok hin chu i rîtlozie khawvel hmaah phor suok a ni ta a, Arame mihai le an sè vèla ramhai le Filistinhai cheksol i kai thung tah hi.
{16:58} I hur herna le i thil chîng tirdakumhai maw chu i phur pei ding a ni si a" ti hi LALPA thu suok a nih.
{16:59} "Lalpa PATHIEN chun hieng hin a tih: Ka thuthlung bawse a, ka thu intiemkamna chu i hmusit leiin i phû ang charin i chungah thaw vèng ka tih.
{16:60} Nisienlakhom, i tleirawl lai huna i kuoma ka thuthlung kha ka hriet zing a, kumkhaw thuthlung siempui ka ti che.
{16:61} Chuongchun i zuorpuihai, i u le i sanghai i hmu hunah i um dànhai hung hre suok i ta, inzàpui i ta, anni chu i kuoma ka thuthlunga thang ni ve naw hai sienkhom, i naunuhai angin ngai ka tih.
{16:62} Chuongchun, thuthlung thlungpui ka ti che a, LALPA chu ka nizie hung hre tâng i tih.
{16:63} I thilthaw tah po po ka ngaidam vong pha che chun i suolnahai hung hre suokin inzak i ta, i bau phong ngam loin um i tih" ti hi Lalpa PATHIEN thu suok a nih.
{17:1} LALPA thu chu ka kuomah a hung tlung a,
{17:2} "Mihriem naupa, tienami inentir nei buotsai la, Israel sûngkuo kuomah tekhinthu angin hril rawh.
{17:3} Lalpa PATHIEN chun hieng hin a tih: 'Mupui lien tak le hrât tak, thla ki sei tak le hmul sà tak nei, tiel buoi el chu Lebanonah a hung a, sidar thing zìkah a fu a,
{17:4} a zîk dawng chu a thliek a, sumdawng mihai khawpuiah a vuong lùtpui a, chu khawpuia chun a phun a.
{17:5} "In rama thlai chi khom a lâk a, hnuoi thatna hmunah a'n so a, tui tamna hmunah phahrâm angin a phun a.
{17:6} Chun, a hung inthang a, grêp buk inhnuoi chi angin a hung inzàm dar a. Hnuoiah zung nghet tak thlâkin, a kau zârhai chu mupui tieng chun an inzàm a. Chuong ang chun grêp chu a hung um a, a kau inzâr duoiin a hna a hung inbuk hlûp a.
{17:7} "Mupui lien tak dang, thla sei tak le hmul sa tak nei a um bok a. A tona hmuna inthok chun tui a dong tam theina dingin grêp zung le zâr chu mupui tieng chun a'n zàm a.
{17:8} Chu grêp chu grêp kung tha tak hung ni a, a kauhai hung inzâr duoi a, ra tha tak insuo dinga hnuoi thatna le tui tamna hmuna phun a nih.
{17:9} "Lalpa PATHIEN chun hieng hin hril tawl rawh a tih: 'Hi grêp hi puitling thei a tim? A phuntu chun a zung pot phawiin, a ràhai suktilin, a dawn tharhai chu a sukvuoi el naw ding maw? A pot phawina dingin tha tam seng ngai naw ni a, mi tam ruoi ngai bok naw nih.
{17:10} Phun son khom ni inla, a puitling chuong ding am a ni? Khaw sak thliin a hung nuoi pha leh a zung thlâkna hmuna chun a mut tawl vong tho naw ding maw?' ti rawh" tiin.
{17:11} Chu zoa chun LALPA thu chu ka kuomah a hung tlung a:
{17:12} "Hel hmang sûngkuohai kuomah hieng hin hril rawh: 'Hi thil umzie hi in hriet am? Babulon lal chu Jerusalemah a fe a, an lal le hotuhai chu a man a, ama ruolin Babulon tieng a thuoi a.
{17:13} Chun, lal sûngkuo laia a man pakhat chu thuthlung a siempui a, thu a'n tiemkamtir a. A rama thuoituhai po po khom a thuoi hmang bok a.
{17:14} Chuongchun chu ram chu amaa ngîr suok thei ta lo dinga siem a hung ni a, thuthlung zawm chauh chu Israel hnam dam khawsuok theina ding lampui chu a nih.
{17:15} Nisienlakhom, Israel lal chu Babulon lal lakah a hel a, Aigupta sakorhai le sipaihai inpun dingin palai a tir a ni kha. A hlawtling am? Chuong ang thawtu chun a'n san suok am? Thuthlung bawse siin himin a suok ding am a ni?
{17:16} "A thuthlung bawsie a, a thu intiemkamna hmusittu Israel lal chu lala siemtu le thu thlungpuitu Babulon lal rama chun thîng a tih ti kei Lalpa PATHIEN hin ka hringna sâlin ka hril a nih.
{17:17} Mi tam tak sukhlum dinga Babulon lalin Jerusalem inhuol a, thanghmun khawna ding hnuoi dêng pawng a, thamte a daw kuol pha chun Faraw sipai le a râlhrâthai chu ama ta dingin ienga khom hmangna um naw ni hai.
{17:18} A thuthlung bawsein a thu intiemkamna chu a hmusit a. Thu intiemkam hnunga hieng ang thil a thaw nawk si lei hin, intâl suok naw top a tih.
{17:19} "Chuleiin, Lalpa PATHIEN chun hieng hin a tih: 'Ka'n tiemkamna hmusit a, ka thuthlung bawsetu chunga chun tuong ngèi ngêi ka tih ti hi ka hringna sâlin ka hril.
{17:20} Ka lèn châng zar khum ka ta, awk ka ta, Babulon tieng thuoi ka ta, ka chunga a ringum naw leiin chu taka chun a bawsietna lakah a chungthu rêl ka tih.
{17:21} A sipai tlân siehai po po chu kawlhnâmin that vong an ta, a la dam sunhai chu thli lên dar angin kawlkil tinah indar an tih. Chu pha chun kei LALPA hin ka lo hril ta sa vong a nih ti hung hre tâng in tih.
{17:22} "Lalpa PATHIEN chun hieng hin a tih: 'Sidar zîk dawng chu keiin lâng ka ta, phun ka tih. A kau dawnghai khom chu thliek ka ta, tlâng insàng leh langsàrah phun ka tih.
{17:23} Israel tlâng sîpa hai chun phun ka ta, a kauhai hung inzâr a ta, ra insuong a ta, sidar ropui tak hung nîng a tih. Va tinrênghaiin a zârah bu sep an ta, a zâr hlima hai chun chawl hadam an tih.
{17:24} Thing insànghai thum hnuoi a, thing inhnuoihai chu suksângtu, thing hringhai suktawl a, thing tawlhai chu sukhringa inthangtirtu LALPA chu ka nizie hung hre tâng an tih' ti hi kei LALPA hin ka hril ta a, ka hril angin thaw bok ka tih" tiin.
{18:1} Pathien thu ka kuomah a hung tlung nawk a.
{18:2} "Israel ram sûnga nangni rawiin thuvar in hmang hlak, 'Pahaiin grêp thùr an fàk a, an nauhai ha a tim' ti hi ieng tina am a na?
{18:3} Hi thuvar hi Israel ramah hmang nawk ta ngai naw ti niu ti hi kei Lalpa PATHIEN hin ka hringna sâlin ka hril.
{18:4} Hringna po po hi ka tâ a na, pa hringna chu ka ta a ni ang bokin naupa hringna khom ka ta a nih. A thi ding chu thil suol thawtu chu a nih.
{18:5} "Mi fel pakhat hin thil fel le indik chauh thaw sien,
{18:6} tlânga an bawlhmunahai bu fa ve loin, Israel sûngkuohai milem biek tieng chun ngha ve ngai naw sien, a tuolbawm nuhmei sukporchè loin, nuhmei thla pal lai pawl bok naw sien,
{18:7} tu khom nêksawr loin, a laka miin thil an pùk aia dakhama an sie chu pe kîr sien, tu khom rok loin, phingtamhai chu bu pein, saruokhai chu silfèn pe sien,
{18:8} a pung hnota inpûktir loin, a pung khom la bok naw sien, suol thawna dinga kut hmang loin, mi le mi inkâra thu indik takin rêl sien,
{18:9} ka thu suokhai zawmin, ka dànhai vong tlat sien, chu mi chu mi fel a na, matheiloin hring a tih' ti hi Lalpa PATHIEN thu suok a nih.
{18:10} "An naw leh nau tawrot, thisen insuo hmang neiin,
{18:11} a pain a thaw ve ngai dêr lo chuong ang thil suol chu thaw hlak sien, tlânga bawlhmunahai bu fain, a tuolbawm nuhmei sukporchè sien,
{18:12} mi rethei le tlasamhai nêksawrin, mi rokin, dakhama thil an siehai chu pe kïr ngai loin, milem tieng nghain, thil tirdakumhai thaw sien,
{18:13} a pung hnota inpûktirin, a pung la teu sien, chuong ang mi chu a hring ding maw? Hring lo e! Hieng thil tirdakum po po hi a thaw si leiin matheiloin sukhlum nîng a ta, ama thisen maw chu phur a tih.
{18:14} "Amiruokchu, a naupa hin nau nei sien, a pa thil suol thaw po po chu hmu vong sien, thaw nuom ve dêr naw sien,
{18:15} tlânga bawlhmunahai bu fa ve loin, Israel sûngkuohai milem biek tieng chun ngha ve ngai naw sien, a tuolbawm nuhmei sukporchè naw sien,
{18:16} tu khom nêksawr loin, thil a'n pûktirin dakham la nuom ve naw sien, mi rok ngai loin, phingtâmhai chu fàk ding pein, saruokhai chu silfèn pe sien,
{18:17} suol tawk lo dinga kut intîm tlatin, a pung neia inpûktir loin, a pung la bok naw sien, ka dànhai vongin ka thusuokhai zawm sien, chu mi chu a pa thilsuol thaw leiin thi naw ni a, matheiloin hring a tih.
{18:18} A pa ruok chu rawng taka mi nêksawr a, a unauhai rok a, a mihai laia thil tha lo thawtu a ni leiin, ama suolna leiin a thi ding a nih.
{18:19} "Sienkhom nangni chun, 'Ieng leiin am naupa chun a pa khawlona chu a tuor ve naw ding?' in ti hlak. A naupa chun thil fel le indik thaw a, ka thu suokhai fimkhur taka a zawm leiin, ama chu matheiloin hring a tih.
{18:20} A thi ding chu thil suol thawtu chu a nih. Naupa chun a pa khawlona chu tuor naw ni a, pa khomin a naupa khawlona chu tuor bok naw nih. Mi fel chun a fel man intêl a ta, mi rilo chun a rîtlona man tuor a tih.
{18:21} "Amiruokchu, mi rilo chun a suol thawhai bànsan a, ka thuruothai zawm a, thil fel le indik a thaw chun, matheiloin hring a ta, thi naw nih.
{18:22} Thil suol a lo thaw tahai po po chu hriet zing ni ta naw nih. Thil indik a thawhai lei chun hring a tih.
{18:23} Mi rilo thi hi ka lawma in ngai am a ni? A lampui màksan a, a hring hi an naw maw ka lawm lem chu? ti hi Lalpa PATHIEN thu suok a nih.
{18:24} "Sienkhom, mi fel chun a lampui màksanin, thil suol thawin, mi rilo thaw hlak thil tirdakumhai chu thaw ve sien, a hring ding am a ni? Thil fel a lo thaw tahai kha pakhat khom hrietpêk ni ta naw nih. A ringum nawna leia thiem naw a changna lei le a thil suol thawhai lei chun, ama chu a thi ding a nih.
{18:25} "Chuong a ni sà khom chun, 'LALPA thaw dàn hi a'n ang chuong vong ngai lem' in ti hlak. Aw Israel sûngkuohai, lo ngâithla ro. Ka thaw dàn hi maw a felfàk nawh? In thaw dàn an naw maw felfàk lo lem chu?
{18:26} Mi felin felna lampui màksana thil suol a thaw chun, chu chu thìpui a tih; a thil suol thaw lei chun a thi ding a nih.
{18:27} Amiruokchu, mi riloin rîtlona a thaw hlak chu màksana, thil fel le indik a thaw chun, a hringna chu hum a tih.
{18:28} Thil poi a tawkhai po po chu ngàituo a, chuong thilhai chu a màksan leiin, matheiloin hring a ta, thi naw nih.
{18:29} Sienkhom, Israel sûngkuo chun, 'LALPA thaw dàn a felfàk nawh' in ti tho. Aw, Israel sûngkuohai, ka thaw dànhai maw a felfàk naw chu? In thaw dànhai an naw maw felfàk lo lem chu?
{18:30} "Chuleiin, aw Israel sûngkuohai, mi tinin in thaw dàn ang peiin in chungthu rêl ka tih, ti hi Lalpa PATHIEN thu suok a nih. Sim ro! In bawsietna po pohai chu nghatsan unla, thil suol thaw chu in tlûk sietna san ni ta da'l a tih.
{18:31} In bawsietna po po lakah fihlîm unla, lungril thar le thlarau tharin inthuom ro. Aw Israel sûngkuohai, ieng leiin am in thi ding a na?
{18:32} Tu thînaa khom lawmna ka nei nawh ti hi Lalpa PATHIEN thu suok a nih. Sim unla, hring ro" tiin.
{19:1} "Chu bâkah, Israel hotuhai sùnna hla hieng ang hin phuok rawh:
{19:2} I chûnnu kha sakeibaknei laia,A keipui tak a ni hlak kha!A te hruoihai lai bokin,Chawmin a keitlei tawl a.
{19:3} A tê laia pakhat chu,Hrât takin a keitlei a;Sa sè dàn inchûktirin,Mihriem sâ a fâk hlak a.
{19:4} Hnam danghan an hung hriet chun,An tlâkkhurah an awk a,Hrêngthîr kol inbuntirin,Aigupta tieng an thon a.
{19:5} A chûnnu beiseina chu,A hung hlamzui tak leiin,A tê laia pakhat chu,Chawmin a keitlei nawk a.
{19:6} Keichal hrât tak hung niin,Sakeibakneihai lai a tla a,Sa se dànhai hung thiemin,Mihriem sâ a fâk hlak a.
{19:7} An kulhai chu baw chimin,An khuohai a sukram a.A'n rûm ri an hang hrietin,Ram le a mi chênghai chu,Tiin an inthin hawp a.
{19:8} A sè vêla hnamhai chun,Pung khawmin an bei hron a,A vêlin châng an kam khum a,An tlàkpùmah a tla a.
{19:9} Thîr khaidietin an khit a,A bawm sùngah an thun a,Babulon lal an pêk a,Lung in sùngah a khum a,Israel muol le tlângah,A'n rûm ri an hriet ta ngai nawh.
{19:10} I chûnnu kha grêp huon,Tui tamna hmun sìra phun,Grêp kungpui ang a na,Tuiin a chawm hnè leiin,Inbukin a râ luoi a.
{19:11} Lal hmola hmang thei hielin, A kâuhai khom a'n uoi a,Thing buk danghai a khûm a,An chungah a dawk lûr a,A kâu a'n zâr duoi bok a,Insângin a langsàr hle.
{19:12} Nisienlakhom lungsenin,An phawi a, an pei zap a;Sak thliin a nuoi kon a,A rà a mût til vong a,A kàuhai a rop thla a,Meiin a kàng hmang zo tah.
{19:13} Thlalêr tui um nawnaah,A kûngpui chu an phun a.
{19:14} A kàu pakhata inthokin,Mei suokin a kàng dar a,A ràhai a kâng vong a,Lal hmola hang hmang tlâk ding,A kâu hrim hlà a nei ta nawh'tiin. Hi hi lusûnna hla a na, lusûn chànga hmang hlak ding a nih", a ta.
{20:1} Babulon sala Lal Jehoiachin intànga inthoka kum sari kum, thla ngana, ni sawm nif chun Israel upahai laia thenkhat chu LALPA rawn dingin ka kuomah an hung a, ka hmaah an inthung a.
{20:2} Chun, LALPA thu chu ka kuomaha hung tlung a.
{20:3} "Mihriem naupa, Israel upahai kha inbiekpui la, an kuomah hieng hin hril rawh: 'Lalpa PATHIEN chun hieng hin a tih: 'Mi rawn dinga hung in ni maw? Nangni rawnin um naw ning' ti hi Lalpa PATHIEN hin ka hringna sâlin ka hril a nih.
{20:4} "An thu i rèlpèk di'm a ni? Mihriem naupa, an thu i rèlpèk naw ding maw? An pahai thil chìng tirdakum leh anni chu hmason la,
{20:5} an kuomah, 'Lalpa PATHIEN chun hieng hin a tih tiin hril rawh: Israelhai ka thlang ni khan, Jakob sûngkuo le an thlâhai hmaah kut phar meuin, "Kei hi LALPA in Pathien chu ka nih" tiin, Aigupta rama khan keima chu anni kuomah ka'n puong a.
{20:6} Chu ni chun inkhâm meuin, Aigupta rama inthoka thuoi suok a, an ta dinga ka ram huol, nenetui le khuoizu luongna ram, ram po po laia mawi taka ka thuoi lût ding thu chu ka hril a.
{20:7} An kuomah, 'Mi tinin in mit latu milem tirdakumhai chu sie hmang vong unla, Aigupta milemhaiin insukporchè ta naw ro, kei hi LALPA in Pathien chu ka ni si a' tiin ka hril tawl a.
{20:8} "Amiruokchu, ka chungah an hel a, ka thu an ngàithlàk nuom naw a, an mit latu milem tirdakumhai chu an pei hmang naw a, Aigupta milemhai chu an nghatsan bok nawh. Chuongchun, an chunga ka lungsenna ka hrîk thlàk ding thu le Aigupta ram sûnga ngei ka lungsenna ka bun thlàk ding thu ka hril a.
{20:9} Nisienlakhom, an chêngna rama hnam danghai mithmua ka hming hril sieta a um ding chu ka vèng leiin chuong ang chun an chungah ka thaw ta êm naw a, Aiguptahai mithmua ngei Israelhai kuomah keima chu inpuongin, a rama inthok chun ka thuoi suok tawl ta lem a.
{20:10} Aigupta rama inthoka thuoi suokin thlalèrah ka thuoi lût tawl a.
{20:11} Ka thu suokhai le ka dànhai ka pêk a, chuonghai chu mi tu khomin zawm a, an hringpui theina dingin.
{20:12} Keima le anni inkàra inchikna dingin ka chawlni Sabat ka pêk bok a, kei LALPA hi anni ser hrangtu ka nizie an hriet theina dingin.
{20:13} "Sienkhom Israel sûngkuohai chu thlalèra khan ka chungah an hel a. An hringpui ding ni si ka thu suokhai chu zawm nuom loin, ka dànhai an hnawl a, ka chawlnihai nasa takin an bawsiet a. Chuleiin, thlalèra chun ka lungsenna an chungah bun thla a, sukse vong di'm a nih ka ti a.
{20:14} Amiruokchu, ka hung thuoi suok lai hmutu hnamhai laia ka hming inpawi ding ka vêng leiin chuong ang chun ka thaw ta naw a.
{20:15} Chu bâkah, thlalèra khan ka ram pêk, nenetui le khuoizu luongna ram, ram po po laia mawi taka chun thuoi lût lo dingin kut phar meuin thu ka'n khàm a.
{20:16} A san chu ka dànhai hnawlin ka thu ruothai an zawm nuom naw a, ka chawlni an bawsiet bok a; an lungril chu an milemhai tieng a ngha tlat si lei a nih.
{20:17} Nisienlakhom, hang sukbohmang èm dingin ka lunginsiet tawl si a, thlalèra khom khan ka sukbohmang vong ta naw a nih.
{20:18} Thlalèra khan an nauhai kuomah, "In pahai dàn siem kha zawm naw unla, an dànhai vong naw unla, an milemhaiin insukporchè naw ro.
{20:19} Kei hi LALPA in Pathien chu ka na, ka thu ruothai zawm unla, ka dànhai fimkhur takin vong ro.
{20:20} Ka chawlni inser ro, kei le nangni inkâra inchikna a ni theina dingin. Chuongchun, LALPA in Pathien ka nizie hung hrieng in tih" ka ti a.
{20:21} "Nisienlakhom, an nauhai chu ka lakah an hel a, an hringpui ding ni si ka thu ruothai chu an zawm naw a, ka dànhai an vong fimkhur naw a, ka chawlnihai an bawsiet a. Chuleiin, thlalêra khan ka lungsenna hrîk thla a, an chungah bur khum dingin ka ti a.
{20:22} Amiruokchu, ka hung thuoi suok lai hmutu hnamhai laia ka hming inpawi ding ka vèng leiin kut ka kei a.
{20:23} Chun, hnamhai lai sukdar a, ram tinah thè dar vong dingin kut phar meuin thlalêra khan thu ka'n khàm a,
{20:24} a san chu ka dànhai an zawm naw a, ka thu ruothai an hnawl a, ka chawlni an bawsiet a, an pahai milem tieng an lungril a nghat tlat leiin.
{20:25} Chuleiin, an thatna ding ni lo dàn hnuoiah siein, an nunpui thei lo ding thu ka pêk bok a,
{20:26} ka thilpêkhai ngei chun anni le anni an insukporchè a, an nau lutîrhai chu an milem kuomah meiah an inhlàn a; LALPA chu ka nih ti an hriet theina dingin, anni chu pangzatnain ka suksip a nih.
{20:27} "Chuleiin, nang mihriem naupa, Israel mipuihai chu inbiekpui la, an kuomah hieng hin hril rawh: Lalpa PATHIEN chun hieng hin a tih: Hieng thila hin in pahai chun mi nghatsanin an mi hrilsiet zui pei a.
{20:28} Ram pèk ding ka tiemah ka thuoi lût hnungin, tlâng insâng le thing zàr buk tha an hmuna taphotah inthawina an inhlàn a, rimtui rawin, dawn ding thilhlânhai an bun suok a, lungsen dingin an mi cho phawk a.
{20:29} Kei chun, 'Hmun sâng in fe hlak hi ieng in tìna am a na?' ka ta. (Chuleiin tu chen hin a hmingah 'Bamah'g ti a hung ni tah a nih.)
{20:30} "Chuleiin, Israel sûngkuohai kuomah hieng hin hril rawh: 'Lalpa PATHIEN chun hieng hin a tih: In pahai ang bokin nangni khom insukporchein, milem tirdakum chu hnotin in hur hmang ve ding am a ni?
{20:31} In thilpèkhai inhlànin, in nauhai meiah peiin, voisun ni chen hin in insukporchê zing a ni naw am a ni? Aw Israel sûngkuohai, nangni mi rawn ding am ka ni? Nangni rawnin um naw ning ti hi kei Lalpa PATHIEN hin ka hringna sâlin ka hril a nih.
{20:32} "In lungrilin 'Khawvela hnam danghai ang boka thing bul le lung bul betu ni kan nuom ve' ti inla khom, in ti angin khawsa naw ti niu.
{20:33} Indoi dêr loin in chungah kut thlâk ka ta, ka lungsenna hrîk thlâng ka tih ti hi kei Lalpa PATHIEN hin ka hringna sâlin ka hril.
{20:34} Hnam danghai laia sukdara in umnaa inthoka ka thuoi kìr pha cheu ka thilthawtheizie le ka lungsenzie inentir ka ti cheu.
{20:35} Hnam danghai ram thlalèrah thuoi ka ti cheu a, chu taka chun inhmasonin, in chungthu ka rèl ding a nih.
{20:36} Aigupta thlalêra in thlatuhai chunga ro ka rèl ang bok khan nangni chunga khom ro rêl vêng ka tih ti hi Lalpa PATHIEN thu suok a nih.
{20:37} Ka hmol hnuoiah inkûntir ka ti cheu a, ka thuthlung khuokhirna hnuoiah thuoi lût ka ti cheu.
{20:38} Nangni laia ka thu awi lo le ka laka helhai chu inthiel fai ka ta, an umna rama inthokin hung thuoi suok ka ta, sienkhom Israel ram chu lût naw top an tih. Chu pha chun LALPA chu ka nih ti hung hre tâng in tih.
{20:39} "Aw Israel sûngkuohai, in chungthua Lalpa PATHIEN hril chu hi hi a nih: Ka thu in ngàithlàk naw law law si chun in rêngin fe hmang unla, tuta le a hnung chenin in milem pathien rong chu va bawl ro; in thilpèkhai le in milemhaiin ka hming thienghlim sukporchè ta naw ro.
{20:40} Ka ram, ka tlâng thienghlim, Israel tlâng sànga chun Israel sûngkuo po poin ka rong an bawl ding a nih; chu taka chun anni chu lo pom ka tih. Chu taka chun in thilhlànhai, in thilpêk hlu tak takhai le in inthawina thil ser po pohai khom chu lo pom tàng ka tih.
{20:41} Hnam danghai laia inthoka la suok a, in indarna ram tina inthoka ka thuoi khawm phâ cheu chun rim inhnikah pom tâng ka ti cheu a, hnam danghaiin nangniah ka thienghlimzie hmu tâng an tih.
{20:42} In thlatuhai kuoma kut phar meua pèk ka tiem Israel ramah ka hung thuoi lùt pha cheu chun kei hi LALPA chu ka nih ti hung hre tâng in tih.
{20:43} Chu pha chun in um dànhai le in thilthaw hlak haia in insukporchè dànhai hung hrieng in ta, thil tha lo in lo thaw tahai leiin nangni chen khom intirdak phàng in tih.
{20:44} Aw Israel sûngkuohai, in um dàn tha naw ang ni lo le thil porchè thaw in chìng hlak ang kha ni bok loa, ka hming sika ka dawr pha cheu, kei hi LALPA chu ka nih ti hung hre tâng in tih, ti hi Lalpa PATHIEN thu suok a nih" tiin.
{20:45} Chun, LALPA thu chu ka kuomah a hung tlung a.
{20:46} "Mihriem naupa, sim tieng ngha la, sim tieng chungthu hrilin, sim tieng ram ngirhmun ding hril lawk rawh.
{20:47} Sim tienga rampui kuomah hieng hin hril rawh: 'LALPA thu hi ngàithla rawh, Lalpa PATHIEN chun hieng hin a tih: 'Nang hi meiin ka raw tèp ta che a, chu mei chun, i thing hring le tawl po po khom lem zo vong a tih. Mei chok puot puot chu sukrêm ni naw ni a, sim tieng le hmar tieng inkâra um po pohai chu kàng ût vong a tih.
{20:48} Chun, mi po poin kei LALPA hi mei insuotu chu ka nih ti hmung an ta, mei chu sukmit ni naw nih a tih' ti rawh" a ta.
{20:49} Kei chun, "A khai, Lalpa PATHIEN! 'Tekhinthu mei mei an naw maw a hril hi?' an mi ti hman dèr tah a nih" tiin ka hril a.
{21:1} Chun, LALPA thu chu ka kuomah a hung tlung a.
{21:2} "Mihriem naupa, Jerusalem hmason la, an hmun thienghlimhai kal zawngin thu hril la, Israel ram chungthu ding hril lawk rawh.
{21:3} Hieng hin hril rawh: 'LALPA chun hieng hin a tih: Ka do che a nih. Ka kawlhnâm chu a pâia inthokin phawi ka ta, mi fel le mi rilohai inang rongin rawt ka tih.
{21:4} Sim le hmar inkâra um mi fel le mi rilohai ka rawt ding a ni leiin ka kawlhnâm chu phawi zing ka tih.
{21:5} Chu pha chun mi po poin, kei LALPA hin ka kawlhnâm chu ka phawi a nih ti hung hre tâng an ta, a pâiah lût nawk ta naw nih.
{21:6} "Chuleiin, mihriem naupa, inrûm rawh! An hmaah lung na tak le beidong takin inrûm ngawi ngawi rawh.
{21:7} 'Ieng leia inrûm am i na?' an ti chê chun, 'Chanchin pangzatum hung tlung ding leia inrûm ka nih. Lungril tin intui zop a ta, bân po po zoi thlàng a ta, ngàituona po po chàu tlep a ta, khûp po po tui angin zop thlâng a tih' ti rawh. Ngai rawh, a hung tlung mêk ie! Tlung ngei a tih, ti hi Lalpa PATHIEN thu suok a nih, ti rawh" tiin.
{21:8} Chun, LALPA thu chu ka kuomah a hung tlung a.
{21:9} "Mihriem naupa, hril lawk la, hieng hin ti rawh: 'LALPA chun hieng hin a tih:'Kawlhnâm chu, kawlhnâm chu,Tàt ngei le nawt tler a ni tah:
{21:10} Mi sâtna dinga tàt ngei,Tle lep dinga nawt tlêt chu!Ka naupa Juda lal hmol ringin,Ei la hlim zing ding am a ni?Kawlhnâm chun ieng ang hmol khom,Tham naw hrim a nei dêr nawh.
{21:11} Kawlhnâm chu vai vèl dinga,An innawt tlèttir a na,Thattu kuta vilik dinga,An intàt ngeitir a ni si a.
{21:12} Mihriem naupa inrûm la,Inring takin khêk suok rawh,Ka mihai tuor ding a ni si a;Israel mi lien po pohai khom.Ka mihai leh a ruolin,Kawlhnâm kuomah an pèk suok;Chuleiin, awm inchum rawh.
{21:13} Fiena hung tlung ngei a tih.Kawlhnâmin ienga a ngai naw,Juda lal hmol chu lo tawp ta sien,Iengtin am ni tâng a ta?Lalpa PATHIEN chun a tih.
{21:14} "Chuleiin, mihriem naupa,Kut benin thu hril lawk rawh.Kawlhnâm chun voi hni sât sien,Voi thum khom sât non raw se;Mi thatna kawlhnâm a na,Tam tak thatna ding a na,Sîr tinah inlêng raw se.
{21:15} An lungril zopna ding le,Mi tam tak vai thlûkna di'n,Kotkhàr bul tina hai chun,Kawlhnâm ka sie vong a nih.Kawlphe ang inlep zok zokin,Thìna chemsen chu an vilik.
{21:16} Aw kawlhnâm, chang tieng sat la,Voi tieng khom sât zot zot rawh,I be nghatna tieng tieng chu.
{21:17} Kei khomin kut ben ka ta,Ka lungsen rè tâng a tih,Tiin LALPA chun a hril'tiin hril tawl rawh" a ta..
{21:18} Chun, LALPA thu chu ka kuomah a hung tlung nawk a.
{21:19} "Mihriem naupa, Babulon lal kawlhnâm chu a hung tlung theina dingin lampui pahni sât la, chu lampuihai chu ram pakhata inthoka hung suok a ni ding a nih. Khawpui lùtna kotsuoa chuong lam pahnihai pèngnaa chun lam kawkhmuna kawkbâr siem rawh.
{21:20} Kawkbâr pakhat chun kawlhnâm lûtna ding Amon mihai khuo Raba chu inkawktir la, kawkbâr dang chun kawlhnâm lûtna ding Judai ram le Jerusalem kul tieng chu inkawktir bok rawh.
{21:21} Babulon lal chu lam thuoma chun chawl a ta, a thal bawma thalhai chu vawrin âi sân a ta, a milemhai rawn a ta, inthawinaa ran an inhlànhai thin chu en a tih.
{21:22} A âisânna thal vawr, Jerusalem tieng kawka tlu po chu a kut chang tiengin lâng a tih. Kul sut hongna dinghai siem a ta, mihai chu suom dingin thu pêng a ta, haw hawa kul kotkhàr chu sut hong dingin hril a ta, kul inhuolna dingin a vêlin muol dêng pawngin, thamte daw kuol a tih.
{21:23} Jerusalem mipuihai chun Babulon lal chu thu an thlungpui ta sâ a ni leiin a âisân chu thil thlawn elah ngai an ta, sienkhom a laka an suolnahai inhriettir dingin anni chu bei a ta, man tawl a tih.
{21:24} Chuleiin, Lalpa PATHIEN chun hieng hin a tih: 'In tuol helna chun in lungril suolzie le in thilthaw taphotah in suolzie in suklang leiin, chu thil in thaw lei chun sala thuoiin um in tih ti hi Lalpa PATHIEN thu suok a nih.
{21:25} Aw nang Israel hotu, mi tirdakum le rilopâ, i suolna leia hremna tawpkhawk i hmûna ni ding chu a hung tlung tah ie!
{21:26} Lalpa PATHIEN chun hieng hin a tih: I lukawm kha hlîp la, i lallukhum kha la thla rawh. A hma ang kha ni ta naw nih: mi hnuoihnunghai chawi sàng nîng an ta, mi lienhai suktlawm nîng an tih.
{21:27} Sietna maw! Sietna maw! Ni e, sietna chu intlungtir mol ka tih! A neitu indik tak a hung hma chun indin thar ni ta naw nih; ama kuta chun pêng ka tih.
{21:28} "Nang mihriem naupa, Amon mihai chungthu le an mi hril sietna thua chun hieng ang hin hril rawh: 'Lalpa PATHIEN chun hieng hin a tih: Nangma thatna dingin ka kawlhnâm chu phawi saa um a ni ta a, mi thatna ding le sukbohmangna dinga kawlphe anga nawt tlêt a nih.
{21:29} I zawlnei tehlèm le âisân thiemhaiin inlàrna tehlèm an hmupèk che a, khêlin âi an sànpek bok che a. Mi rilo le mi suol i ni leiin, i chunga hremna tawpkhawk tlung ding chu a hung tlung mèk a, i rîngah kawlhnâm inbûr a tih.
{21:30} "Kawlhnâm chu a pâiah khum nawk el rawh. I pi le pu chèngna ram, i pieng le murna ram ngeiah i chungthu chu rêl ka tih.
{21:31} I chungah ka lungsenna mei buok ka ta, ka lungsen chokin hlieu ka ti che a, mi suksiet thiema chemkal mi tawrothai kutah pe suok ka ti che.
{21:32} Meiah tìng an ti che a, i ram ngeiah i thisen luong a ta, tu khomin hre zui ta naw ni hai che' ti hi LALPA thu suok chu a nih, ti rawh" a ta.
{22:1} LALPA thu chu ka kuomah a hung tlung a.
{22:2} "Mihriem naupa, thisen insuo hmang khawpui chungthu hi i hril naw ding am a ni? A tirdakumna po po chu hmaisanah hril rawh.
{22:3} A kuomah, 'Lalpa PATHIEN chun hieng hin a tih: Aw khawpui, mani chunga sietna intlun dinga mani sûnga thisen insuotu le milemhai siema insukporchètu,
{22:4} thisen insuoa thiemnaw i phur lei le milemhai siema i'n sukporchè leiin, i tawpna hun ding i kei hnai a, i tawpna kum a tlung mèk a, hnam danghai cheksol le ram dang mihai nuizatbûrah ka siem ding chè a nih.
{22:5} Aw, hming inpawi le buoinaa sip khawpui, i sè vèla umhai le ram hlaa umhaiin nuisawng an ti chê.
{22:6} "Ngai ta, Israel mi lien tinin i sûnga thisen insuo dinga an thuneina seng an hang chelek dàn èm èm hi!
{22:7} I sûnga hin miin nu le pa an hmusit a; i sûngah ram dang mihai an suknomna a, fahrahai le hmeithaihai an nèksawr a.
{22:8} Ka hmun thienghlim an suknomna a, ka chawlnihai an bawsiet a,
{22:9} sukhlum dingin mi an hêk a, tlânga bawlhmunah inthawina ruoi fain an dawn a, hurna thilhai an thaw a.
{22:10} I sûngah mani pahai khum sukporchètu le nuhmei thla pal laia pawl lui hlak an um a.
{22:11} I sûngah mani tuolbawm nuhmei sukporchètu dâm, mani mo inzakumthlâk taka sukporchètu dâm le mani farhai ngei suol luitu dâm an um a.
{22:12} I sûngah mihaiin thisen insuo dingin thamna an làk a; a pung tam tak hnotin thil an inpùktir a, tuolbawmhai thil tam tak an làk lui a, kei ngei khom in mi lo theinghil tah ti hi Lalpa PATHIEN thu suok a nih.
{22:13} "Indik lo taka i hlèprùkna thua le nangma sûnga thisen i'n suona thuah kut ben khum ka ti che.
{22:14} Nang ka bei ni che chun, i huoisenna khan mi ngamin i kut hràtna khan a mi tuor zo ding am a ni? Kei LALPA hin ka hril ta cheu a, ka hril ang takin thaw bok ka tih.
{22:15} Hnam tin lai sukdar ka ti cheu a, ram tinah indar in ta, in tirdakumna chu sukbo ka tih.
{22:16} Hnamhai mithmua tirdakumah ka siem pha cheu chun LALPA chu ka nih ti hung hre tâng in tih' tiin hril rawh," a ta.
{22:17} Chun, LALPA thu chu ka kuomah a hung tlung nawk a.
{22:18} "Mihriem naupa, ka ta ding chun Israel sûngkuo chu thîr èk, rawtuina hmuna dâr hai, tîn hai, thîr hai le suon kàng êk ang chauh an ni tah. Tangkaruo tui êk ang char an nih.
{22:19} Chuleiin, Lalpa PATHIEN chun hieng hin a tih: Thîr èk ang chauh in ni vong tah leiin, Jerusalemah dêng khawm ka ti cheu.
{22:20} Rawtuina mei sa taka raw tui dinga miin dâr hai, tîn hai, thîr hai le suon hai a lâk khawm angin, kei khomin ka lungsen inlingin khawpui sùngah la khawm ka ti cheu a, raw tui ka ti cheu.
{22:21} A nih, la khawm ka ti cheu a, in chungah ka lungsenna mei sem ka ta, chu taka chun intui ral in tih.
{22:22} Rawtuina meia tangkaruo an raw tui anga raw tui in ni pha chun, kei LALPA hin ka lungsenna in chungah ka bun thlàk a nih ti hung hre tâng in tih' tiin.
{22:23} Chun, LALPA thu chu ka kuomah a hung tlung nawk a.
{22:24} "Mihriem naupa, a ram chungthu chu hieng ang hin hril rawh: 'Lungsen nia ruotui um nawna le ruo a sùr ngai nawna ram chu i nih.
{22:25} Sakeibaknei inrûmin sa sè ding a vè lai ang elin anni laia mihai ngèiin an zawlneihai suksiet dàn ding thu an phier a, mi hringna an dol a, an thil hlu le rosumhai an làkpèk a, nuhmei tam tak hmeithaiin an siem a.
{22:26} An thiempuhaiin ka dàn an bawsiet a, ka hmun thienghlim an sukporche a, thil thienghlim le thil naran an thlei naw a, mi inthieng le mi inthieng naw danglamna um lo angin an inchùktir a, ka chawlnihai an bawsiet a, anni lai tu khomin an mi'n zà nawh.
{22:27} Anni laia hotuhai chun satene virkawngin a sa sè a kei chen ang topin, indik lo taka an hlèp rùk theina dingin thisen an insuo a, mi an that a.
{22:28} An thilthawhai chu an zawlneihai chun inlàrna tehlèm hmuin le khêla âi sânin an tlip nàm a, 'Hi hi Lalpa PATHIEN hril a nih' an ta, LALPA hlak chun a biek tawl dèr bok si nawh.
{22:29} A ram mihai chun mi thil la luiin an rok a, mi pasiehai le tlasamhai an nèksawr a, ram dang mihai chungthu indik naw taka rêlpêkin an suknomna a.
{22:30} Ram chu ka suksiet nawna dinga anni laia dai lo saktu ding le kan inkâra kut lo phartu ding mi ka zong a, ka hmu si nawh.
{22:31} Chuleiin, an thilthaw phû angin an lu chungah ka lungsenna chu bun thlâng ka ta, ka lungsen inlingin anni chu kàng hmang a tih ti hi Lalpa PATHIEN thu suok a nih,' ti rawh" a ta.
{23:1} LALPA thu chu ka kuomah a hung tlung a.
{23:2} "Mihriem naupa, nuhmei pahni an um a, nu hmunkhat an nih.
{23:3} An tleirawla inthokin Aigupta ramah an inzor a, chu taka chun an nene tlàipêkin, an tleirawl tâng nem chu an chùlpèk a.
{23:4} A upa lem hming chu Ohola na, a sangnu hming chu Oholiba a nih. An pahni chun nuhmeiin ka nei a, naupa le naunuhai an mi neipèk a. Ohola chu Samaria inentirna a na, Oholiba chu Jerusalem inentirna a nih.
{23:5} "Ohola chu ka nuhmei a ni lai zingin a hur hmang a, mi râlhrât Asuria-hai chu huorin a hnot a.
{23:6} Anni chu zakuo dumpawla inthuom, mi lien le mi lal, tlangvàl hmeltha thlang khawm, sakor chungchuong mi vong an nih.
{23:7} Chuong mi lienhai lai chun inphalrâiin, a hurpui taphot milem biek chu be ve peiin a'n sukporche a.
{23:8} A tleirawl lai Aiguptaah inzor a, mihan zàlpui a, a tleirawl tâng vûm chûl a, an chàkna an hrîkthlàk hlak lai nun kha a bànsan ngai nawh.
{23:9} Chuleiin, a ngaizawng le a hurpui Asuriahai kutah ka pêk tah a nih.
{23:10} Anni chun kawlhnâmin an that a, saruokin an màksan a, a naupahai le naunuhai an làkpèk a. A thil tuor chu nuhmeihai lai inthìna takin an hung hmang tah hiel a nih.
{23:11} A sangnu Oholiba chun chu chu a hmu vong a, hur tieng le inzor a chàkna tieng chu a unu nêk daiin a zuolkai lem a.
{23:12} Tlangvàl châkum tak tak vong Asuria mihai, a then ram optu dâm, kawmandar dâm, râldo mi thuom famkima inthuom dâm le sakor chungchuong mihai chu a hnot a.
{23:13} Ama khom chu a'n sukporche ve a, an pahni chun lampui thuhmun an hraw a.
{23:14} A hurna chu a hung zuol tul tul a. Kaldai ruol lim, sen vûta an ziek, banga intâr chu a hmu a.
{23:15} Chuonghai chun kawngchùn an chùn a, lukawm mawi tak an kawm bûr a, hang en khoma hotu ni awm hlie hlie an ni a, Kaldai rama Babulon mi sakor tawlailir khaltuhai lim a nih.
{23:16} Anni a hang hmu chun a châk huom huom a, Kaldai ram chenin palai bawngte a tir a.
{23:17} Chuongchun, Babulon mihai chu an hung a, an hung zàlpui a, an sukporche a. Dit tawka an sukporchè hnung chun anni chu nghokin a zàmsan a.
{23:18} Chuonga uolau taka inzor le inhlìm a thaw lei chun a u ka nghatsan ang bokin beidongin ka nghatsan a.
{23:19} Sienkhom, a tleirawl laia Aigupta rama a'n zor lai kha hre zingin a'n phalrai deu deu si.
{23:20} Chuong laia a hurpuihai chu sabengtung ser ang ser nei, sakor chè zât zet chè suok thei an nih.
{23:21} Chuleiin, i tleirawl hur vânglai, Aigupta mihaiin i nene tlài a, i tâng vûm an chûl hrep lai hun kha i ngai vong vong hlak a ni hih.
{23:22} "Chuleiin, aw Oholiba, hieng hin LALPAN a tih: Ngai rawh, ngaizawng i lo umpui tah le hnàm êm êma i thè tahai po po kha nangma khingtu dingin kil tina inthokin ka hung tir tawl ding a nih.
{23:23} Babulon mihai le Kaldai mihai po po, Pekod mihai, Soa mihai, Koa mihai, Asuria mi po po, tlangvàl hmêl tha tak tak, a then ram optu dâm, kawmandar dâm, sakor tawlailir neitu dâm, mi hmingthang dâm, an rênga sakor chungchuong mi vong chu hung an tih.
{23:24} Anni chun hriemhrei chawiin, indona tawlailir hai, thil phurtu tawlailir hai le mipui tam tak thuoiin hung bei an ti che a, phaw chîn le phaw lien chawiin, dâr lukhum khumin sîr tinah hung inhuol an ti che. An nuom dàn ang anga i chungthu rêl le hrem ding chein an kutah ka pêk suok ta chê a nih.
{23:25} Ka thìkthu lungsen inling lai ang elin lungsen takin bei an ti che a, i hnâr le i nakawrhai ât thlàng an ta, a la dam sunhai chu kawlhnâmin that an tih. I naunuhai le naupahai chu man an ta, an man bâng po chu meiin raw hlum an tih.
{23:26} I silfènhai hlîppêk vong an ti che a, i belmawi tha tak takhai khom làkpêk an ti che.
{23:27} Chuong ang chun Aiguptaa inthoka i chìng tan hurna le nawchizorna chu suktawp ka ta, chuong tieng pang chu ngaiin mit inlèn ta naw ti ni a, Aigupta khom hre fu zing ta naw ti nih.
{23:28} "Lalpa PATHIEN chun hieng hin a tih: 'Ngai rawh, i theidà, ngei êm êma i nghatsanhai kuta khan ka pêk suok ding chè a nih.
{23:29} Theida takin soisak an ti che a, inrim taka i thaw rahai po po làkpêk vong an ti che. Saruok inkhumna nei loin màksan an ti che a, i nawchizorna chu muolpho taka tar langin um a tih.
{23:30} Hnam danghai hnota an milemhaia i'n sukporchè leiin, i zàuthauna le inphalraina chun hieng thil hi i chungah a hung intlun a nih.
{23:31} I u anga i khawsak ve pei leiin tuorna no chu i kutah indomtir vèng ka ti che.
{23:32} "Lalpa PATHIEN chun hieng hin a tih:I zuorpui no tung, sip luou chu,Nang khomin dawn vêng i tih;Nuisaw le chèksolin um i tih,A keng rawn nasa hle si a!
{23:33} Inruina le lungngainaa sip,I zuorpui Samaria no chu,Sietna le ràuna no a ni si a!
{23:34} Kang rawtin dawn vong i ta, A no chu dêng koi i ta,I tâng bawr huot thlèr i tih'ti hi kei, Lalpa PATHIEN hin ka puong a nih.
{23:35} "Chuleiin, Lalpa PATHIEN chun hieng hin a tih: Mi theinghil a, i mi hnungson tah leiin, i hurna le nawchizorna maw chu nangin phur i tih" tiin.
{23:36} LALPA chun ka kuomah hieng hin a hril nawk a. "Mihriem naupa, Ohola le Oholiba chungthu chu i rèl naw ding am a ni? An thil chìng tirdakum leh hmason rawh.
{23:37} Inzorin an uire a, an kutah thisen a kai hnuong a nih. Milem an biek a, ka ta dinga an mi hringpèk nauhai chu an that a, an milemhai kuomah kàng hmang dingin meiah an inhlàn a nih.
{23:38} Hi thil chauh hi ka chungah an thaw le! Ka hmun thienghlim an sukporche a, ka chawlnihai an bawsiet a.
{23:39} Milem hmaa an nauhai an inhlàn ni lá làin, chu ni ngei chun ka Hmun Thienghlimah an hung a, ka in an hung sukporchè hlak.
{23:40} "Chuong naw khom chu, hla taka inthokin pasal an incha a, mi an tir a, an hung tlung chun anni epna dingin an insil fai a, an mit an nâl a, belmawi thá thà an inbel a.
{23:41} Thungna nêmah lo inthungin, an hmaa dawkan lien tak chunga chun ka rimtui le ka hriekhai chu an lo zar a.
{23:42} An bula chun nuomtawl inhawr khawm ri a so a. Chuonghai chu thlalèra inthoka an fiel khawm, mi hur le zu rui ruol an nih. Nuhmei le a sangnu chu bânbun an inbuntir a, lukhim mawi tak an inkhimtir a.
{23:43} Chun, nawchi zorna leia chul zo tah nuhmei chungthu chu hrilin, 'Hieng anga tar ta hnung nawchizor dâm an zàlpui nuom phot leh, zàlpui ta raw hai se chu' ka ta.
{23:44} Chu char chu an thaw hrim a, nawchizor Ohola le Oholiba chu an zàlpui a.
{23:45} Nisienlakhom, mi felhai ruok chun uire le thisen insuo chìngah ngai an ta, thiem naw inchangtir ngei an tih; uire hmang an ni hrim a, an kutah thisen a kai rawn a nih.
{23:46} 'Lalpa PATHIEN chun hieng hin a tih: Nangni beitu dingin mipui hung ko khawm ka ta, in roktir ka ti cheu a, soisak hrep an ti cheu.
{23:47} Mipuiin lungin dêng an ti cheu a, kawlhnâmin sât bong an ti cheu a, in naunuhai le naupahai khom that an ta, in in pumin raw hmang an tih.
{23:48} Chuong ang chun hurherna chu a rama inthokin sukbo ka tih, nuhmei po poin entona hmang tlâk in ni nawzie an hriet theina dingin.
{23:49} Nangni unau hin in inphalràina maw chu tuor in ta, milem in biekna leia in suolna maw khom chu phur in tih. Chu pha chun Lalpa PATHIEN chu ka nih ti hung hre tâng in tih' tiin" a ta.
{24:1} Babulon sala lal Jehoiachin intànga inthoka kum kuona, thla sawmna le ni sawma,h chun LALPA thu chu ka kuomah a hung tlung nawk a.
{24:2} "Mihriem naupa, voisun, voisun tàrik ngei hi inchik rawh, Babulon lalin Jerusalem a'n huol tan ni a nih.
{24:3} Hi hel hmang sûngkuo kuoma hin tekhin thu hril la, "Lalpa PATHIEN chun hieng hin a tih'" tiin hril tawl rawh:'Bêl inchuon rawh, thlai suongna bêl,A sûnga chun tui bur rawh.
{24:4} Sa chan sahai kha thlâk la,A'n hnikna lai, a mal le a dàrhai leh,A ru tha tha khom thlâk sà rawh.
{24:5} Ran ruol laia a thá thà thlang la,Thukah thingher rol teu la,Soin intlok but but sien la,A rù khom hmin vong raw se.
{24:6} Lalpa PATHIEN chun a hril:Thisen insuo hmang khawpui,Sa bêl anga kang dum tah,A khir rè thei lo ang chu,A chung a va hang pik ngei!A sâ kha luok teu loin,A mal malin thur dok ro.
{24:7} " 'A thisen insuohai chu,Amaah a kai zing a;Pila vur hmang el theina,Hnuoiah bun thla ta nèkin,Lung chungah a bun thlàk a.
{24:8} Phuba ka làk theina dinga,Lungsenna chok thotu dingin,Tu khom vur khum lo dinginLung chungah ka buok vè a nih.
{24:9} " 'Lalpa PATHIEN chun a hril:Thisen insuona khawpui chu,A chung a va hang pik ngei!Thing tam tak buk khum ka tih.
{24:10} Thing her buk khum teu unla,Meiin raw hlut hlut unla,Sa chu hmin taka suongin,A bawlhlohai thlâk unla,A rù tawl rakin ur ro.
{24:11} Bêl ruok chu meiling chungah,Suon loin inchuon zing ro,Bêl chu hung inling vong a,A panga kophai zop thla a,A khir a kâng vong chenin.
{24:12} Sienkhom a kàng khirhai chu,Nghok khopa thaw hnung khomin,A kàng hmang thei hrim hrim nawh.
{24:13} "Hur hi i porchèna a na,Tlèng fâi ngiel ka tum che a,Sienkhom i fâi thei chuong nawh;I chunga ka lungsenna hi,Ka hrîkthlàk vong hma khat chu,Tlèng fàiin um naw ti nih.
{24:14} "Kei LALPA hin ka hril ta a. Ka chèt hun a hung tlung ta a, ka kut kei ta nawng ka ta, lunginsiet ta nawng ka ta, inhnûk kìr ta bok naw ning. I nungchang le thilthaw angin i chungthu chu rêl ka tih' ti hi Lalpa PATHIEN thu suok a nih" tiin.
{24:15} LALPA thu chu ka kuomah a hung tlung nawk a.
{24:16} "Mihriem naupa, i dit lai ngawi ngawi ka làkpêk thut ding che a nih. Sienkhom, i sûn ding a ni naw a, i tap ding a ni bok nawh.
{24:17} A rûkin inrûm la, sienkhom sûn naw rawh. I lukawm kawm zing la, pheikhok bun zing bok rawh. I hmùr hup naw la, ruokngha sa khom kîl bok naw rawh" tiin a mi hril a .
{24:18} Chun, zîng tieng chun mipuihai kuomah thu ka hril a, zàn tieng chun ka nuhmei chu a thi el ta a. A zînga chun hrila ka um ang charin ka thaw a.
{24:19} Mipui chun, "Hieng thil i thawhai hin kan ta dingin inentir iem an nei a?" tiin an mi'n don a.
{24:20} Chuongchun, an kuomah hieng hin ka hril a. "LALPA thu ka kuomah a hung tlung a.
{24:21} Lalpa PATHIEN chun hieng ang hin a tih: 'Ka Hmun Thienghlim, in thlamuongpui le suong êm êm, in en nghok ngai lo le ngàinat tawp ngai lo chu ka sukporchè ding a nih. Judai rama in màksan in naunuhai le naupahai chu kawlhnâmin sâm an tih.
{24:22} Ka thaw ang char hin in thaw vè ding a nih. In hmùr tuom naw unla, ruokngha sa fa bok naw ro.
{24:23} Lukawm kawm zing unla, pheikhok bun zing bok ro. Sùn naw unla, mitthli intlàktir bok naw ro. Amiruokchu, in suolna lei le in lusùnna leiin zûr hmang in tih.
{24:24} Chuong ang chun Ezekiel hi in ta dinga entirna nîng a ta, a thaw dàn ang peiin in thaw ve ding a nih. Hi hun hi a hung tlung pha chun kei hi Lalpa PATHIEN chu ka nih ti hung hre tâng an tih' tiin.
{24:25} "Chun, nang, mihriem naupa, an kulpui nghet, an hlimpui le suong, an en nghok ngai lo le lungdum chu làkpèk ka ta, an naunuhai le naupahai khom la hmang bok ka tih.
{24:26} Chu ni ngei chun Jerusalema inthoka tlân suok um sun chu Babulon-ah i kuomah hung a ta, thil tlung chanchin hung hril a ti che.
{24:27} Chu pha chun i bau hung inhong a ta, ama chu inbiekpui i ta, to zing ta nawng i tih. Chuong ang chun an ta dingin entirna nîng i ta, LALPA chu ka nizie hung hre tâng an tih" a ta.
{25:1} LALPA thu chu ka kuomah a hung tlung a.
{25:2} "Mihriem naupa, Amon mihai tieng ngha la, an chungthu ding hrilpêk rawh.
{25:3} Lalpa PATHIEN thu hi lo ngaithla dingin hieng hin hril rawh: Hi hi Lalpa PATHIEN hril chu a nih: Ka tempul an suosam lai le Israel ram an sukram lai le Judai ram mipuihai sala an thuoi lai khan, 'Eheu!' tia in lo diriem leiin,
{25:4} khawsak mihai kutah ka pêk suok ding cheu a nih. In ramah umhmun khuorin an puon inhai zar an ta, in thei ràhai le in ranhai nenetui chu tlànin dawn an tih.
{25:5} Raba khuo chu sanghawngseihai tlatna hmunah siem ka ta, Amon thlahai ram chu beram ruol bok khawmna hmunah siem bok ka ta, chu pha chun kei hi LALPA chu ka nih ti hre tâng in tih.
{25:6} Lalpa PATHIEN chun hieng hin a tih: Israel ram chu kut ben khum a, ke tet khum a, in lungril po poa a sietna chungah in lawm leiin,
{25:7} in chungah kut inlet ka ta, hnam danghai ràllàka hawn dingin inroktir ka ti cheu. Hnama tiem tlâk loah siem ka ti cheu a, ram nei loin sukchimit ka ti cheu. Ka suksiet pha cheu LALPA chu ka nih ti hre tâng in tih.
{25:8} "Lalpa PATHIEN chun hieng hin a tih: 'Moab le Seir chun, "Entu, Juda sûngkuo chu hnam dang ang char an nih" an ti leiin,
{25:9} Moab ramria a ram huoltu khawpui Beth Jesimot hai, Baal Meon hai le Kiriathaim hai, a ram sukropuitu khuohai khom thang vongin,
{25:10} Moab ram le Amon thlahai ram chu khaw sak rama umhai ta dingin pêng ka ta, Amon thlahai chu hnamhai laia hriet zing ni ta naw ni hai.
{25:11} Moab ram chungah hremna intlungtir bok ka tih. Chu pha chun LALPA chu ka nih ti hre tâng an tih.
{25:12} "Lalpa PATHIEN chun hieng hin a tih: 'Edom chun Juda sûngkuo chungah phuba a lâk leiin nasa takin a suksuol a nih.
{25:13} Chuleiin, Lalpa PATHIEN chun hieng hin a tih: Edom chungah kut inlet ka ta, a mi le sahai that ka ta, a ram chu suktlaran ka ta, Temana inthoka Dedan chenin kawlhnâmin sâm tawl ka tih.
{25:14} Ka mi Israelhai hmangin Edom lakah phuba lâng ka ta, ka lungsen inling dàn ang peiin soisak an ta, phuba ka làk a nih ti hre tâng an tih ti hi Lalpa PATHIEN thu suok a nih.
{25:15} "Lalpa PATHIEN chun hieng hin a tih: 'Filistinhai chun tiena tlânga inthoka an lo hmèlmàkna chu pâi zinga suksiet nuomna lungril neia Juda chungah phuba an làk leiin,
{25:16} Lalpa PATHIEN chun hieng hin a tih: Ngai rawh, Filistinhai chunga chun kut ka'n let tèp a, Keret khaw mihai chu rawt ram vong ka ta, tuipui kama chênghai khom sukbohmang vong ka tih.
{25:17} An chungah na takin phuba lâng ka ta, lungsenin hrem ka tih. An chunga phuba ka lâk pha chun, LALPA chu ka nih ti hre tâng an tih," a ta.
{26:1} Babulon sala lal Jehoiachin intànga inthoka kum sawm le kum khatna, chu thla ni hmasa takai chun LALPA thu chu ka kuomah a hung tlung a.
{26:2} "Mihriem naupa, Tura mihai chun Jerusalem siet thuah, 'Eheu! sak ram le insumdawng tuona kotsuo Jerusalem chu a se tah ie! A siet tàk leiin keinin hmûingìl pha hlauh kan tih' an ti vèl a.
{26:3} Chuleiin, Lalpa PATHIEN chun hieng hin a tih: Aw Tura, ngai rawh, ka do chê a nih. Tuipui fawn invor tung angin nangma beitu ding hnam tam tak hung tir ka tih.
{26:4} Tura kul banghai chu nor chim an ta, a kulbing sànghai chu sukchim an ta, a tlu sophai po po phît fai vong an ta, lungpui fil ringotin siem ka tih.
{26:5} Kei Lalpa PATHIEN hin ka hril tah angin, ngamantuhai lèn zar hulna hmunah inchang a ta, hnam danghai rok ramin um a tih.
{26:6} Lobûka umhai po po chu kawlhnâmin rawt ram an tih. Chu pha chun LALPA chu ka nih ti hung hre tâng an tih.
{26:7} "Lalpa PATHIEN chun hieng hin a tih: 'Tura beitu dingin hmar tienga inthokin Babulon lal Nebukadnezzar, lalhai lal chu hung tir ka ta, a sakor hai, tawlailir hai, sakor chungchuong mi hai le sipai tam tak leh hung a tih.
{26:8} A kam ram lobûka chênghai po po chu kawlhnâmin rawt ram a ta, inhuol a ti che a, muol pawng siem a ta, i kul chenin thamte dawng a ta, a phaw-in nêk a ti che.
{26:9} I kul banghai chu a sut hongnain sut hong a ta, a hriemhrei chawiin i kulbing sànghai chu sukchim a tih.
{26:10} A sakorhai chu an tam êm leiin an pilvut pal khûk chun vur khum a ti che. Miin kul bang vera khuoa a lût anga i kotkhàra an hùng lût hum hum pha chun indo sakor ruol inhnawt ri le tawlailir tlân ri chur chur lei chun i kul banghai chu inhnîng dur dur a tih.
{26:11} I kotthlèr chu a sakorhaiin chil phit dur an ta; i mihai chu kawlhnâmin that an ta, i lungphun detdo tak takhai chu hnuoiah tlu sop a tih.
{26:12} I hausaknahai chu râllâk sumah hawn a ta, i sumdawng thuomhnawhai chu rok a ta, i bang sukchim a ta, in i suong êm êm hlak hai chu thiek a ta, lung le thing le thil tlu hnophai chu tuipuiah pei a tih.
{26:13} I hla sak rì suktawp ka ta, i tingtang tum rî hrim hriet ni ta ngai naw nih.
{26:14} Lungpui fil ringotah inchangtir ka ti che a, lèn zar hulna hmunah inchang i tih. Indin ni nawk ta naw ti nih ti kei LALPA hin ka hril ta si a' ti hi Lalpa PATHIEN thu suok a nih.
{26:15} "Hi hi Tura chungthua Lalpa PATHIEN hril chu a nih: 'I sûnga mi an thathai, hliem tuor inrûm ri le i tlûk riin tuipui kama ramhai a nghor nghìng pha chun an inthin hawp naw ding maw?
{26:16} Chu pha chun chuong rama lalhai po po chu an lalthungphaa inthoka tumin, an silpuonhai thè thlain, an silfèn thuicheihai hlîp an ta, thlabârna puon sil an ta, hnuoiah inthung biel an ta, i siet dàn chu pangzatin inthin hlop hlop an tih.
{26:17} I lusûnna hla ding phuok an ta, hieng ang hin tàng an ti che:Aw nang khawpui hmingthang,Tuipuia fàk zonghai chèngna,I siet dàn a va râpthlâk de!Nang le i sûnga chênghai chu,Tuifinrieta thuneitu niin,Mi tîsim in ni hlak vei le khan!
{26:18} I hang tlûk rum ni khan chu,Vakama chênghai inthin hawpin,I tlùk sop nuoi chu pangzatin,Thlierkârhai an ài inchì'tiin.
{26:19} Lalpa PATHIEN chun hieng hin a tih: Khawpui ràusan ta hnung, tu khom hluo lo anga ka siem pha chè chun, tuifinriet li mongah inpiltir ka ti che a, tui tam takin chìm pil a ti chê.
{26:20} Tiena tlânga mihai lùtna khur inthûk takah thlâk ka ti che a, hmakhawsànga tlu ram tah hnuoia zâlhai angin hnuoi pilrilah anni leh inchêngtir ka ti che a, mihring ramah hung kìrin i hmun hluo ta ngai naw ti nih.
{26:21} Tawpna râpthlàk i chungah intlungtir ka ta, boral song tàng i tih. Mihaiin zong an ti che a, sienkhom hmu ta naw top an ti che' ti hi Lalpa PATHIEN thu suok a nih.
{27:1} LALPA thu chu ka kuomah a hung tlung a.
{27:2} "Mihriem naupa, Tura sûnna hla insam rawh.
{27:3} Sumdawng hnamhai le tuipui kam ram tam tak hnaia tuipui suoa um Tura chungchâng chu, hieng ang hin Lalpa PATHIEN chun a tih tiin Tura kuoma chun hril rawh:'Aw nang Tura,"Ka mawi famkim" i ti kha maw!
{27:4} I chètna chu tuipui lien a na,A siemtuhai chê khomin,Mawi famkim di'n an duong chê.
{27:5} Senirj fàr thingin an siem che a,I ngula hmang ding khomin,Lebanon sidar ngat a nih an hmang.
{27:6} Zàpna hmola i hmang dingin,Basan saisaw thing an hmang. I tuong khom Kuprak kaia inthoka,Fâr thing an hung tol a nih.I long khàndàr po po khom,Saihaa cheimawi a nih.
{27:7} Long puonzâra i hmang khom,Aigupta puon chei a na,Chu chun i'n chikna a chuong.Puon rong dumpawl le senduk,Elisa kàia inthoka làk chu,Hliepzàrah i hmang bok a.
{27:8} I long kartuhai po po chu,Zidon le Arvad mi an na,I long khal thiemhai po po khom,Tura khaw mi vong an nih.
{27:9} I longa chun Geball mi un,Long thol le chàr nghettu ding,Mi themthiem ruol an um a. Tuipuia long le a puhaiin,Hung panin an dawr hlak che.
{27:10} Persia, Lydia le Libya mihai,I sipaiah an thang tawl a,I banga an phaw le lukhum,An tàrhai chun a sukmawi che.
{27:11} I kul chu a sîr tuokin,Arvad le Helek-han an vèng a,I kulbing sàng tieng po chuGamad mihan an vêng bok.Bangah phaw an khai tuor a,I hming sukmawitu an nih.
{27:12} Dawr thuomhnaw i hau leiin,Tarsis-hanm an hung dawr che a,Tangkaruo, thîr le suonhai,Thuomhnaw manah an pèk che.
{27:13} Grik,n Tubal le Mesek ramhan,Sal le dâr bûr le bèl chawiin,An hung dawr hlak bok che a.
{27:14} Chuongna le tawlailira hmang ding,Sakor le sabengtung chawiin,Togarma-haiin an hung dawr che.
{27:15} Dedan mihan an hung dawr che,Tuipui kama ram dang khomin,Saiha le eboni thing hung chawiin.
{27:16} Dawr thuomhnaw i hau leiin,Edom mihan an hung dawr che,Lungmantam hai, puon senduk hai,Thuichei puon hai, puon zâi inhmì hai,Kawral le rubi belmawihaiin.
{27:17} Juda le Israelhan an dawr che,Minit-a inthoka huit dàm, Theichang em tawl dàm,Khuoizu dàm, oliv hriek dàm,Thing hnài damdawi dàm chawiin.
{27:18} Thilsiem chi hrang hranghai leDawr thuomhnaw i hau leiin,Helbon uoìin le Zahar sahmulin,Damaska khomin a hung dawr che.
{27:19} Uzala Dan le Grik mihai khomin,Thîr le thingzungthakhai dàm,Mafu rimtui dàmin an hung dawr che.
{27:20} Dedanhai chun sahmul puonpha lum,Chawiin an hung dawr hlak che.
{27:21} Arabia mihai le Kedar lalhan,Beramte le beramchal dâm,Kèl dâm keiin an hung dawr che.
{27:22} Seba le Rama mihaiin,Rimtui tha tak, lungmantam leRangkachak fìrin an hung dawr che.
{27:23} Haran le Kanne le Eden mihai,Seba, Asur le Kilmad ramaSumdawnghan an hung dawr che.
{27:24} Silfèn mawihai, puon dumpawlhai,Thuichei puonhai, karpet rong hrang hrang,Pat thlûra det taka tàhai chu,Chawiin an hung dawr hlak che.
{27:25} Tarsis long ruol po po chu,I thuomhnaw phurtu an na,Tuipuiah an intlon duol duol a,An phur khom a rik tawl hle.
{27:26} Sienkhom long khaltuhaiin,Tui fawnah an khal lùt che;Tuipui laili lai taka chun,Khaw sak thliin hung notin,A nuoi phit ding che a nih.
{27:27} I hausakna, dawr thuomhnaw,Long mihai le long khaltuhai,Long siemtu le chàrtuhai,Sumdawngtuhai le sipaihai,Long sûnga um po po leh,Long siet i tuok ni pha chun,Tuipuiah pil vong in tih.
{27:28} I long khaltuhai khêk ri chun,Va kama mihai sukthin a ta,
{27:29} Long karna hmol cheltuhaiin,Long chu tlànsan vong an ta,Long khaltu le long mihai chu,Va kama chun ngîr an tih.
{27:30} I chungah tap rawl insuoin,Lung na takin tap khum an ti che.An luah pilvut phul an ta,Vut lai zâlin inbuol an tih.
{27:31} Nangma leiin lu met kol an ta,Saiipin inthuom an ta,Lungna takin tàng an ti che a,I pûr inrim takin do an tih
{27:32} Lungse vànkaiin tap an ta,Sùnna hla dâm phuok an ta,
{27:33} I thuomhnawhai chu tuipuiah,An thon suok chàng hnamhai an tlai.I sum le pai le thuomhnawhan,Hnuoi lalhai i sukhausa hlak.
{27:34} Sienkhom sietna i tuok ni khan,Tuipui rilah i pil hmang a,I sumdawngna thil po po khom,Nangma ruolin an thàmral tah.
{27:35} Tuipui kama chêng po poin,An pangzat huoi huoi che a,An lalhai an inthin hawp a,Titnan an hmài a sawm kon vong.
{27:36} Hnam tin laia sumdawngtuhan,An inchek khum tlok tlok che;I tawp dàn a râpthlâk êm a,I bo song ding a ni si" tiin.Tura lal chungthu hril lawkna
{28:1} LALPA thu chu ka kuomah a hung tlung a.
{28:2} "Mihriem naupa, Tura lal kuomah hieng hin hril rawh, 'Lalpa PATHIEN chun hieng hin a tih: I lungril a chapo a,"Kei hi pathien ka nih,Tuipui laili lai takah,Pathien thungnaah ka'n thung"Tiin i hril a ni kha!Pathien anga var hielin,I lo inngài a ni khomin,Mihriem vê el chauh i na,Pathien i ni hrim hrim nawh.
{28:3} Daniel nèkin i var lem maw? Thu thup i hriet vonga maw?
{28:4} I varna le i hriet thiemnain,Hausakna i khawl khawm a,I robawmah rangkachak leTangkaruo i hlù lùt rawn hle.
{28:5} I sumdawng thiemna leiin,I hung hausa ta hle a,I hung hausa ta leiin,I hung chapo tah a nih.
{28:6} Chuleiin, Lalpa PATHIEN chun,Hieng ang hin a ti a nih:Pathien anga var hiel a,I hung inngài ta leiin,
{28:7} Nangma hung beitu dingin,Hnam dang mi tibaium tak,I kuomah hung tir ka ta,I varna chungah kawlhnâm,Inlet khum an ti che a,I ropuina sun tlang an tih.
{28:8} Khurah hnûk lùt an ti che a,Tuipui rilah rawng takin,An that ding che a ni si.
{28:9} A thattu che hmaa chun,"Pathien ka nih" i ti ngam ding? A thattu che kuta chun,Pathien ni naw ti ni a,Mihriem el ni lem i tih.
{28:10} Ram dang mihai kuta chun,Ser tan lo thiin thîng i tih'Lalpa PATHIENIN a tih.
{28:11} Chun, LALPA thu chu ka kuomah a hung tlung nawk a.
{28:12} "Mihriem naupa, Tura lal sûnna hla insam la, a kuomah hieng ang hin hril rawh: 'Hi hi Lalpa PATHIEN hril chu a nih:Varna le hmèl thatnaa,Famkim tling zo i ni khah!
{28:13} Pathien huon Edenah chêngin,Lunghlu tinrêng i'n bel a,Rubi, topaz, emeral,Krisolit, onik le jaspi,Safir, torki le beril haiin,Lunghluhai belna ding chu,Rangkachaka siem a na,Siema i um ni ngei khan,Chuonghai chu buotsai a nih.
{28:14} Vêngtu cherub ni dingin,Hriek khom ka nâl diem che a,Chu dinga namnghet i nih. Pathien tlâng thienghlimah umin,Lunghlu inling chungah i lêng.
{28:15} Siema i uma inthokin,Rîtlona i thaw hma po khan,Soisel boin iIkhawsa hlak.
{28:16} I sumdawngna a hung lien a,Inpawngnêknan i hung sip a,Suolah i tlu lût ta si.Pathien tlânga inthokin,Hnawlin ka hnot suok che a;Vêngtu cherub-a ka ruot ni la khom,Lunghlu ling laia inthokin,Ka hnot suok chê a ni kha.
{28:17} I hmêl thatnan lungrilah,Chapona a pêk che a,I varna khom i ropuinan,A hung sukkhawlo vong a;Hnuoiah ka pei thlàk che a,Lalhai hrilfàk tling khopin,Ennuomah ka siem che hi.
{28:18} Fel lo taka sumdawnga,Suol tam tak i thaw leiin,I hmun thienghlim po po chu,Tirdakumah i siem a,Chuleichun nangni sûngah,Mei ka hung insuoktir a,Chu chun a kàng hmang che a,A thlîr taphot mithmuah,Meivàmah ka'n changtir che.
{28:19} A hretu che hnam tinin,Maktiin pangzat an ti che,I tawp dàn a râpthlâk êm a,I bo song ding a ni si" tiin.
{28:20} LALPA thu chu ka kuomah a hung tlung a:
{28:21} "Mihriem naupa, Sidon khuo tieng ngha la, a chungthu ding hieng hin hril rawh:
{28:22} 'Lalpa PATHIEN chun hieng hin a tih:" Aw Sidon, ka khing che a nih;I sûngah chawimawi ni nawk ka tih.Hremna ka'n tlun zo phaa,Ka thienghlimzie ka'n entir pha,LALPA chu ka nizie hrieng in tih.
{28:23} Hripui inlèngtir ka ta,Kotthlêrah thisen luong a tih.A sûngah ruong tlu phung a,Sîr tinah kawlhnâm a'n lèng pha,LALPA chu ka nih ti hrieng an tih.
{28:24} "Chun, hling buk le hling zum anga Israel sûngkuohai na taka sun hlaktu tuolbawm suol um ta naw ni hai. Chu pha chun Lalpa PATHIEN chu ka nih ti hung hre tâng an tih.
{28:25} "Lalpa PATHIEN chun hieng hin a tih: An um darna ram tina inthoka Israel sûngkuohai ka thuoi khawm pha chun, hnam tin mithmuah Israelhai lai ka thienghlimna inentir ka ta, chu pha chun Jakob kuoma ka pèk, an ram ngeia chun chêng tâng an tih.
{28:26} Chuongchun, him takin um tàng an ta, inhai bawlin grêp huonhai siem an ta; anni sukse tumtu, an vèla chêng hnamhai ka hrem pha chun muong takin um tàng an tih. Chu phâ chun kei hi LALPA an Pathien chu ka nih ti hre tâng an tih" tiin.
{29:1} Babulon sala lal Jehoiachin intànga inthoka kum sawmna, thla sawmna le ni sawm le ni hninao chun LALPA thu ka kuomah a hung tlung a.
{29:2} "Mihriem naupa, Aigupta lal Faraw chu hmason la, a chungthu le Aigupta ram po po chungthu ding hrilpêk rawh.
{29:3} Hieng hin hril rawh: 'Lalpa PATHIEN chun hieng hin a tih:Nang Aigupta lal Faraw,Vadung suoa rûlpui hrèu bok hlak,Ka khing che a nih. "Nile vadung hi ka tâ a na,Keimain ka siem a nih"I ti rop hlak a ni kha!
{29:4} I khâkah ngakuoiin kuoi ka ti che a,I phuhlipah nga inkopptir ka ta,I phuhlipa kâi ngâ po po leh,Vadunga inthok pot suok ka ti che.
{29:5} Nang le i vadunga ngâ po po,Thlalèrah màksan ka ti cheu. Ram palailèngah tla dar in ta,Rùt khawm ni naw ti niu a,Ramsa le chunglèng vatêhaiTlàn dingin pe suok ka cheu.
{29:6} "Chu pha chun, Aigupta rama chêng po poin kei hi LALPA chu ka nih ti hung hre tâng an tih. Israel sûngkuo ta dingin luong hmol i lo ni hlak a.
{29:7} An hang thun chê leh i por ruop a, an dàr an her pha a; an hang ringsan tum che leh i tliek buk a, an zàng ru a'n pelsol a.
{29:8} "Chuleiin, Lalpa PATHIEN chun hieng hin a tih: Nangma bei dingin kawlhnâm leh hung inthok ka ta, i mi le sahai rawt ram vong ka tih.
{29:9} 'Nile vadung hi ka tâ a na, keima siem a nih' i ti hlak leiin, Aigupta chu ràusan ram inchangtir ka ta, chu phâ chun LALPA chu ka nih ti hung hre tâng an tih.
{29:10} Chuleiin, nang le i vadunghai hi ka do cheu a, Migdol-a inthoka Aswan chen le Ethiopia ramri chenin sukram vong ka ta, ràusan ramah siem ka tih.
{29:11} Kum sawmli sûng chu mihriem khom ramsa khomin sir naw ni hai a, hluotu um naw ni hai.
{29:12} Aigupta chu ràusan ramah siem ka ta, a khawpui chu kum sawmli sûng hluotu um loin tlu ram a tih. Aigupta mihai chu hnam tin lai hnot dar ka ta, ram tinah indar an tih.
{29:13} Chuong sa khom chun, Lalpa PATHIEN chun hieng hin a tih: 'Kum sawmli a ral pha Aigupta mihai chu an tlàn darna hnamhai laia inthok chun thuoi khawm nawk ka tih.
{29:14} An saltàngnaa inthokin thuoi kîr ka ta, an pi le puhai ram, Aigupta chuonchungah thuoi kîr ka ta, chu taka chun tlawm takin inlal an tih.
{29:15} Lalram po po laia a mong dàp nîng a ta, hnam danghai chungah inlek ta ngai naw ni a, hnam dang chunga thu nei nawk ta lo dingin hrât naw takin siem ka tih.
{29:16} Israelhai ringsan ni ta loin, thangpuitu dinga Aigupta tieng an ngha zàta an suolzie lo inhriet nontirtu hung ni ta lem a tih. Chu phâ chun Lalpa PATHIEN chu ka nih ti hung hre tâng an tih a tih' ti rawh" tiin.
{29:17} Babulon sala lal Jehoiachin intànga inthoka kum sawmhni le kum sarina, thla khatna le ni khatnap chun LALPA thu chu ka kuomah a hung tlung a.
{29:18} "Mihriem naupa, Babulon lal Nebukadnezzar chun ngor taka Tura bei dingin a sipaihai a nor rak a, an lu kol rak khop le an dàr vunhai inhlip neng nung khopin an bei a, sienkhom ama le a sipaihaiin Tura an beinaa inthokin hlawkna ieng khom an hmu si nawh.
{29:19} Chuleiin, Lalpa PATHIEN chun hieng hin a tih: Aigupta ram chu Babulon lal Nebukadnezzar kutah pêng ka ta, a hausaknahai chu hawn a tih. Rok a ta, a rama thil umhai chu râllâk sumah lâng a ta, chu chu a sipaihai hlawah pêng a tih.
{29:20} Ama le a sipaihaiin ka rong an bawl leiin Aigupta ram hi lawmmanah ka pêk ding a nih ti hi Lalpa PATHIEN thu suok a nih.
{29:21} "Chu ni chun Israel sûngkuo chu sukhrât ka ta, an hmaah thu inhriltir ka ti che a, chu phâ chun LALPA chu ka nih ti hung hre tâng an tih" tiin.
{30:1} LALPA thu chu ka kuomah a hung tlung a.
{30:2} "Mihriem naupa, hril lawk la, 'Hieng hin Lalpa PATHIEN chun a tih' tiin hril rawh:'E khai! Chungrikna nî tak hi chu aw!'Tiin tap khêk chèl chûl ro.
{30:3} Chu nî chu a hnâi ta a,LALPA ni chu a hnâi tah,Sûmpui hung zìngna ni ding,Hnamhai sietna ni ding chu.
{30:4} Aigupta chungah chemsen inlêngin,Lungngainan Ethiopia tlàk buok a tih: Aiguptaah ruong zâl thluk a,A hausaknahai tol hmangpèk a,A lungphumhai a chim ni chun.
{30:5} Ethiopia, Put, Lydia le Arabia,Libya le thuthlung rama chêng po po,Aigupta leh chemsenin tlûng an tih.
{30:6} LALPA chun hieng hin a tih:Aigupta inkoppuihai po po khom,An rêngin tlu vong an ta,A tha hràt a suong hlak chu,Chàuin hung zûr thlàng a ta,Migdol a'nthok Aswan chenin,Kawlhnâmin tlu vong an tih'Lalpa PATHIEN chun a tih.
{30:7} Ràusana um ramhai lai,Ram râusan ni vêng an ta,An khawpui ràusanhai khom,Khaw chul ram chang tàng an tih.
{30:8} Aigupta ka raw phaa,A thangpuituhai ka rawt ram pha,LALPA chu ka nih ti hrieng an tih.
{30:9} "Chu ni chun ngai tha deua um Ethiopia mihai chu thawng tho dingin zuolkohai chu longin suok an tih. Aigupta siet tuok ni chun beidongnan hung nang tawl a tih; a hung tlung ngei ding a ni si a.
{30:10} "Lalpa PATHIEN chun hieng hin a tih: Babulon lal Nebukadnezzar kut hmangin,Aigupta hausakna chu suktawp ka tih.
{30:11} Hnamhai laia tìbàium tak,Ama le a sipai ruolhai chu,Ram sukse dingin hung an ta,Aigupta lakah chemsen inlèn an ta,A ram chu ruongin sip a tih.
{30:12} Nile vadung hnàrhai po po,A rêngin sukkang ka ta,Ram chu mi suolhai kuomah,Ka zor hmang vong ding a nih.Ram dang mihai kut hmangin,A ram chu sukram ka tih,A sûnga um po po leh, ti hiKei LALPA hin ka puong a nih.
{30:13} "Lalpa PATHIEN chun hieng hin a tih:A lembiekhai suksieng ka ta,Memfis-aq a milemhai po po khom,Sukbohmang vong ka tih.Aiguptaah lal um ta nawng an ta,A ram pumah titna inlêng a tih.
{30:14} Aigupta chuonchung sukram ka ta,Zoanr chu meiin raw hmang ka ta,Thebes khom hrem bok ka tih.
{30:15} Aigupta kulpui Pelusium chungah,Ka lungsenna buok khum ka ta,Thebe ruol chu rawt tawl ka tih.
{30:16} Aiguptaah mei insuong ka ta,Pelusium chu na tuorin inkon a ta,Thebe chu thlipuiin nuoi a ta,Memfis chu buoinan tlung chil a tih.
{30:17} Heliopolis le Bubastis tlangvàlhai chu,Kawlhnâmin tlu phung an ta,A khaw mihai chu salah thuoi an tih.
{30:18} Aigupta ringkol ka suktliek pha,A chapopui hràtna ka suktawp pha,Tahpanhest chan chu inthim a tih;Ama chu sumpuiin chìm khum a ta,A khaw mihai chu salin thuoi an tih.
{30:19} Chuong ang chun Aigupta chungah,Hremna chu intlungtir ka ta,LALPA chu ka nih ti hrieng an tih.
{30:20} Babulon sala lal Jehoiachin intànga inthoka kum sawm le kum khatna, thla khatna le ni sarinau chun LALPA thu chu ka kuomah a hung tlung a.
{30:21} "Mihriem naupa, Aigupta lal Faraw bàn chu ka suktliek ta a, a hung dam nawk theina dinga tuom a ni naw a, kawlhnâm chel thei khopa hung hrât nawk thei dinga ngar khuo a ni bok nawh.
{30:22} Chuleiin, Lalpa PATHIEN chun hieng hin a tih: Ngai rawh, Aigupta lal Faraw chu ka khing a nih. A bân tliek nawna tieng khom suktliek ka ta, kawlhnâm chel thei ta naw nih.
{30:23} Aigupta mihai chu hnam tin lai sukdar ka ta, ram tinah dêng dar ka tih.
{30:24} Babulon lal bân chu sukhrât ka ta, a kutah ka kawlhnâm inchawitir ka ta, Faraw bân ruok chu vaw bong ka ta, a hmaa chun thi suola na tuor inrûm angin inrûm a tih.
{30:25} Babulon lal bàn chu sukhrât ka ta, Faraw bàn chu zûr tlep a tih. Babulon lal kutah ka kawlhnâm sie a, Aigupta lakah a vilik pha chun, LALPA chu ka nih ti hre tâng an tih.
{30:26} Aigupta mihai chu hnam tin lai sukdar ka ta, ram tinah um dar an tih. Chu phâ chun LALPA chu ka nih ti hrieng an tih" tiin.
{31:1} Babulon sala lal Jehoiachin intànga inthoka kum sawm le kum khatna, thla thumna, ni khatnav chun LALPA thu chu ka kuomah a hung tlung a.
{31:2} "Mihriem naupa, Aigupta lal Faraw le a khuo le tuihai kuoma chun hieng hin hril rawh: Ropuinaa sîng zotu che,Tu am an um hrim hrim a?
{31:3} Lebanon sidar lo ni ta hlak,Asuria ang kha i nih. A zârin thing dang khûmin,Thing buk dang po po chungah,A dawk lûr hlak a ni kha.
{31:4} Siktui inthienga chawm lien,Tui hnàr rila chawm lien a nih . A kûng bul vèla hai chun,Fiertui a luong dem dem a. Tui hnàr hung luong dar pei chun,Ram thing tin an chawm lien a.
{31:5} Chuonga inthang lien peiin,Thing danghai a khûm vong a,A buk a lien deu deu a,A kâuhai a hung zâr duoi a,Fiertui thieng chawm a ni si.
{31:6} Chunglèng va tinrênghaiin,A zârah bu an sep a;Hnuoilèng ramsa tinrênghan,A buk hnuoiah hrai chawiin,Hnam ropui po pohai chu,A zâr hlimah an chèng a.
{31:7} A ropuiin a mawi a,A kâu chu a'n zâr duoi a,A zung chu fiertui thiengin,Hnienghnâr takin a chawm si.
{31:8} Pathien huona sidarhai,Ama sîng zo an um nawh;Far thing po pohai nèkin,A buk a'n zàr tha lem a,Thing danghai po po khomin,A kâu zâr chu an chen nawh.Pathien huona thinghaiin,A mawizie an sìng zo nawh.
{31:9} A kâu zâr inbuk hlûpa,Mawi taka siemtu ka na,Pathien huon Eden thinghan,An thìk le er tak a nih.
{31:10} "Chuleiin, Lalpa PATHIEN chun hieng hin a tih: A hung insàng tah êm êm a, thing buk dang po po chungah a dawk lûr a, a'n sâng êm lei chun a hung chapo a.
{31:11} Chuleiin ka hnawl a, hnam dang lal kutah ka pêk a, ama chun a rîtlona ang charin lo thawng a tih.
{31:12} Hnam tibaium tak takhai chun phûr thluin màksan an ta, tlâng le phaihai a bukin del a ta, ruoma hai chun a kâu tliekhai chu tla dar rem rum a tih. A buk hlima chêng hnam po pohai chu hung suok an ta, zàmsan an tih.
{31:13} Chunglèng vatêhai chun a bukah bu sep an ta, a kâu zâr hnuoia chun ramsahai chu chêng an tih.
{31:14} Chuleiin, tuta inthok chu, ieng anga tui thaa chawm lien thing khom ni sien, ama anga sûm tong rak khopa insâng lûr el um ta ngai naw ni hai. Mihriemhai ang boka thi ding le mithi khuo, khur inthùka liem thla dinga ruot sa vong an ni si a.
{31:15} "Lalpa PATHIEN chun hieng hin a tih: Mithi khuoa a liem ni chun tui hnàr rilhai chu ka'n sùntir a, an hnàrhai inkang châttirin tui an insuo nawh. Lebanon chu lusûn thuom ka'n beltir a, ram thing hnahai khom a thêm vong a.
{31:16} Khuorkhurûma liem tahai umna thlàna ka pei thlàk ni chun, a tlàk ri hrein hnamhai chu an inthin hawp a. Mithi khuoa lo liem tah, tuia chawm Edena thing po pohai le Lebanona thing thâ thàhai chun hnuoi sûnga an umnaa a hung tlàk thlàk an hmu chun an lawm a.
{31:17} A zâr hlima chêng, a'n koppui hlak hnamhai khom chu ama ruolin kawlhnâma an that tahai laia um ve dingin an liem thla diel a.
{31:18} "Eden thinghai lai hin mawina le ropuinaah nang le hril khì ding tu am an um a? Chuong sa khom chun nang chu Eden thinghai leh hnuoi rilah pei thlâk nîng i ta, chu taka chun kawlhnâma that, sertan lohai lai zâl vêng i tih. Hi hi Faraw le a khuo le tuihai chan chu a nih' ti hi Lalpa PATHIEN thu suok a nih" tiin.
{32:1} Babulon sala Jehoiachin intànga inthoka kum sawm le kum hnina, thla sawm le thla hnina le ni khatnaw chun LALPA thu chu ka kuomah a hung tlung a.
{32:2} "Mihriem naupa, Aigupta lal Faraw sûnna hla inzawt la, a kuomah hieng hin hril rawh:"Hnamhai lai chun nang chu,Sakeibaknei angin i'n ngai a,Tuipuiah dragon angin i'n ngai;I chèngna va hnârah inper velin,I kein tui i chok phul buon buon a,Vadung tuihai i suknu zo.
{32:3} "Lalpa PATHIEN chun,I chungthu hieng hin a tih:'Lèna mantu ding chêin,Mi tam tak hung tir ka ta,Lènin khâi suok an ti chê.
{32:4} Khawmuolah pei ka ti che a,Khaw hnawmah pei suok ka ti che,Chunglèng vatehai po po chu,A tlàn ding che'n hung tir ka ta, Hnuoia ramsahai po poin,Fain pot chen neng an ti che.
{32:5} I ruong hmon chu tlâng le ruomah,Thè dar phengphung ka tih.
{32:6} I chèngna muol le tlângah,I thisen inluongtir ka ta,Kor tin le ruom tinhai chu,I ruongin hnaw sip ka tih.
{32:7} Ka sukchimit phâ che chun,Vànhai khi inkhum ka ta,Arasihai sukthim ka ta,Nisa chu sûm inhlietir ka ta,Thlain var insuo naw nih.
{32:8} Vàn sânga var po pohai,I chungah sukthim ka ta,Thimin i ram bawm a tih,Lalpa PATHIEN chun a tih.
{32:9} I siet ni ka'n tlun pha chun,I hriet ngai lo rama chen,Mi tam tak chî-ài an tih.
{32:10} Mihai pangzat huoi huoiin,An hmaah siem ka ti che a,Ka kawlhnâm ka vilik pha,Nangma leiin lalhai khom,Thlabârin inthin an tih.I siet ni ka'n tlun pha chun, Mi tinin nun chàn inlauin,Tiin inthin hawp an tih.
{32:11} "Lalpa PATHIEN chun hieng hin a tih:'Babulon lal kawlhnâm chun,A hung bei ding chè a nih.
{32:12} Mi râlhrânghai kawlhnâmah,I mihai intlûktir ka tih,Hnam tibaium tawphai kutah.Aigupta ropuina suksein,A mipuihai po po chu,Ka sukbohmang ding a nih.
{32:13} Tui tam tak kama tla,A ran ruolhai sukbo ka ta,Mihriem kê le ran kein,Tui chu pal nu ta naw nih.
{32:14} Tuihai chu sukvâr ka ta,An vadung chu hriek angin,Luong del del ta lem a tih,Lalpa PATHIEN chun a tih.
{32:15} Aigupta suktlaran a,A iengkim sukram vong a,A chênghai ka sukhlum pha,Kei hi LALPA chu ka nih,Ti hi hung hre tâng an tih,'tiin.
{32:16} "Hi hi a sûnna hla ding chu a nih. Hnam tin naunuhai chun hi tap hla hi insamin, Aigupta le a mihai chu tàng an tih' ti hi Lalpa PATHIEN thu suok a nih.
{32:17} Babulon sala Jehoiachin inlala inthoka kum sawm le kum hnina, ni sawm le ni nganax chun LALPA thu chu ka kuomah a hung tlung a.
{32:18} "Mihriem naupa, Aigupta ruol chu tap khum rak rak la, ama le hnam ropui tak tak naunuhai chu khuorkhuruma liem thla tahai kuom tieng hnuoi rilah thon thla tawl rawh.
{32:19} An kuoma chun, 'Mi nêkin ditsak i hlaw bik ding maw? Fe thla la, sertan lohai lai khun zu zâl rawh'tiin hril rawh.
{32:20} Kawlhnâma thathai lai chun zâl vèng an tih. Kawlhnâm chu phawi a ni ta a; a mihai rawi leh hnûk hmang rawh.
{32:21} Thlàn khur nghâka um thuoitu hràthai chun Aigupta le a thloptuhai chungthu chu hrilin, 'An hung thla a, kawlhnâma that, sertan lohai lai an zàl' la ting an tih.
{32:22} "Thlàna chun Asuria chu a sipaihai po po leh a um a, kawlhnâma a mi thathai thlàn chun a'n huol vel a.
{32:23} An thlànhai chu khuorkhurûm inthûk taka um a na, a sipaihai thlàn chun a thlàn chu an inhuol vel a. Mihring rama thlabârna siem hlaktuhai po po chu kawlhnâma that vong an nih.
{32:24} "Chu taka chun Elam khom chu a zâl ve a, a mihai thlânin a'n huol vel a. An rêng chun kawlhnâma that vong an nih. Anni chu mihring rama thlabàrna siem hlaktu le sertan lohai laia zâl dinga khuorkhurûm monga fe thlâ an nih. Thlàna chun khuorkhurûma liem tahai leh an muolphona chu an zàlpui a.
{32:25} Thata umhai lai chun ama le a rawihai zàlna ding chu an siempèk a. An rêng chun sertan lo, kawlhnâma thi vong an nih. Mi hring rama thlabàrna siemtu an ni leiin, thathai lai inzàltirin, khuorkhurûma liem tahai leh an muolphona chu an phur tlàng a nih.
{32:26} "Mesek le Tubal hai khom chu taka chun an rawihai leh an zàl a; an rawihai thlànin an thlàn chu a'n huol vel a. An rêngin sertan lo an na, mi hring ramah thlabàrna an siem hlak leia kawlhnâma thi vong an nih.
{32:27} Anni chu tiena sertan lo mi râlhrât tlu tah, an râlthuomhai leh thlânah liema, an phawin an rùhai inkhuma, an kawlhnàm lukhama zâl tahai le chun hmun khatah an zàl an naw am a ni? Hieng râlhrâthai titàmumna chun mihring ram lo inhuol vèl hlak sien khom, anni hremna chu an lu chungah a tla ta si a.
{32:28} Nang khom aw Faraw, kawlhnâma that, sertan lohai lai chun bong rem rumin zâl vêng i tih.
{32:29} "Chu taka chun Edom khom a lalhai le hotuhai po po leh a um ve a, an hrât hle hlaka chu kawlhnâma thihai lai an rêngin an inzàltir a, sertan lo, khuorkhurûma liem tahai lai chun an sie a nih.
{32:30} "Chu taka chun hmar tienga hotuhai chu an rêngin, Sidon mihai po po, thathai laia liem thla tahai le chun an um a, an hràtnain mi sukthlabâr hlak sienla khom kawlhnâma thi, sertan lohai lai muolpho takin an zàl a, khuorkhuruma fe tahai leh an muolpho tlàng tah a nih.
{32:31} " 'Farawin a mihai po po, ama le kawlhnâma that tah, a sipai ruol po po leh, a lo hmu pha chun thlamuong pha hiel a tih' ti hi Lalpa PATHIEN thu suok a nih.
{32:32} Faraw le a rawihai chu mi hring rama thlabàrna inlèngtir dinga ka hmang ni hai sien khom sertan lo, kawlhnâma thihai lai chun zâl vêng an tih' ti hi Lalpa PATHIEN thu suok a nih" a ta.
{33:1} LALPA thu chu ka kuomah a hung tlung a.
{33:2} "Mihriem naupa, i hnam chanpuihai kuomah hieng hin thu hril rawh: 'A ram sûnga indona ka'n tlungtir ding pha leh, mipuihaiin anni laia mi pakhat râlvêngtuah ruot sien la,
{33:3} ama chun râl hung a hmu pha leh mipui inrâlringna dingin tawtawrawt a mût ding a nih.
{33:4} Tu khom tawtawrawt ri chu hrea, poisa nawtu chu râl kuta a lo thi a ni khomin a thisen maw chu ama chungah tlâng a tih.
{33:5} Tawtawrawt ri chu a hriet a, a poisak naw leiin a thisen maw chu amain a phur a nih; poisa sien chu thi pumpel thei a tih.
{33:6} Amiruokchu, râlvêngtu chun râl hung a hmu a, mipui inrâlring theina dinga tawtawrawt a mût si naw chun, râlin mi pakhat khom that sien, chu mi chu râlvêngtu suol leia thiah ngai ka ta, a thisen phuba chu râlvêngtu chungah lâng ka tih.
{33:7} "Chuong ang chun nang mihriem naupa, Israel sûngkuo ta dingin râlvêngtuah ka ruot che a, chuleiin ka thu suokhai hi ngàithla la, an inrâlringna dingin hril tawl rawh.
{33:8} Chun, keiin mi rilo chu thi ngêi ngèi a tih ti lang, inlamlèt a, a hringna hum dinga i hril si naw chun mi rilo chu a suolnaah thîng a ta, a thisen phuba chu i chungah lâng ka tih.
{33:9} Amiruokchu, mi rilo chu inlamlèt dingin i hril a, a poisa si naw chun a suolnaah thîng a ta, nang ruok chu fihlîm i tih.
{33:10} "Chun, mihriem naupa, Israel sûngkuohai kuomah hieng hin hril rawh: 'Ei bawsietnahai le suolnahai chun an mi del a, chuonghai lei chun ei ongrop zo tah a nih. Hieng ringot hin chu iengtin am ei hring zo ding a na?' in ti hlak a.
{33:11} Chuleiin an kuomah, 'Mi rilo thi hin lawmna hrim ka nei naw a, inlamlèta a dam hi ka lawmna lem chu a nih ti hi kei Lalpa PATHIEN hin ka hringna sâlin ka hril. Chuleiin, inlamlètin, in nun dàn suola inthokin kîr ro! Aw Israel sûngkuohai, ieng leiin am in thi el ding a na?' tiin hril tawl rawh.
{33:12} "Mihriem naupa, i hnam chanpuihai kuomah hieng hin hril rawh: 'Mi fel felna chun a bawsiet niah san him naw ni a, mi rilo rîtlona chun a lamlêt niah sukse bok naw nih. Mi felin a bawsiet chun a hmaa a felna leiin hring naw nih.
{33:13} Mi fel kuomah, 'Hring ngei i tih' ti ka hril a, a felna ringa thil suol a thaw chun a thil tha thaw tah pakhat khom hriet zing ni naw ni a, a thil suol thaw lei chun thi lem a tih.
{33:14} Chun, mi rilo kuomah, 'Thi ngêi i tih' ti ka hril a, a suolna inlamlèt a, thil tha le indik thaw a,
{33:15} a thil inpùktir leia dakhama a làk chu pe kîr a, a thil inrùk thak kîr a, hringna petu dàn thusuokhai chu zawm a, thil tha lo ieng khom thaw loa a um chun hring ngei a ta, thi naw nih.
{33:16} Suol a lo thaw tahai po po khom hriet zing ni ta naw nih. Thil tha le indik a thaw leiin, matheiloin hring a tih.
{33:17} "Amiruokchu, i hnam chanpuihaiin, 'LALPA thaw dàn hi a felfàk nawh' an ti a, sienkhom anni thaw dàn a nih a felfàk naw lem chu.
{33:18} Mi felin felna lampui nghatsana suol a thaw chun thi ngei a tih.
{33:19} Mi riloin a rîtlona nghatsana thil tha le indik a thaw chun, a thilthaw leiin hring a tih.
{33:20} Chuong sà khom chun, aw Israel sûngkuohai, 'LALPA thaw dàn hi a felfàk nawh' in la ti zing tho. Mi tinin in thilthaw dàn ang peiin in chungthu ka rèl ding a nih' tiin hril rawh" a ta.
{33:21} Babulon sala kan intànga inthoka kum sawm le pahnina, thla sawmna, ni nganaay chun Jerusalema inthoka hung tlân suok mi pakhat a hung a, "Khawpui chu an làk tah!" tiin a mi hung hril a.
{33:22} Chu mi hung tlung ni zàn tieng chun ka lu chungah LALPAN kut a hung innghat a; a tûk zîngkàra mi tlân suokin a mi hung hmu hma chun ka bàu a mi hongpêk a, ka hung tong thei ta a.
{33:23} Chun, LALPA thu chu ka kuomah a hung tlung a.
{33:24} "Mihriem naupa, Israel rama khawpui tlu ram hnunga chênghai chun, 'Abraham chu màkhât chauh khom ni sien ram pumpui a pêk a, eini ruok chu tam tak ei ni ta a, ram chu ei rochung dingin a mi pêk ngei chu a lo nih' an ti a.
{33:25} Chuleiin an kuomah, 'Sa thisen in fàk a, milem biekna tieng mit in inlèn a, thisen in insuo si chun nangnin ram chu in chang dinga maw?
{33:26} In kawlhnàm in ringsan a, thil tirdakum tam tak in thaw a, in tuolbawmhai nuhmei in sukporche a. Chuong sà khom chun ram chu in hluo ding maw? ti hi Lalpa PATHIEN thu suok a nih' tiin hril rawh.
{33:27} "Hieng ang hin an kuomah hril rawh: 'Lalpa PATHIEN chun hieng hin a tih: 'Hmun ram ta hnunga chênghai chu kawlhnâmin thîng an ta, ram hnuoia umhai chu sakolhai fàk zo dingin pêng ka ta, kul nghet le pûka umhai chu hripuiin thîng an tih ti hi kei Lalpa PATHIEN hin ka hringna sâlin ka hril.
{33:28} Ram chu ràusan ramah siem ka ta, an hràtna an suong èm êm hlak chu suktawp ka ta, Israel tlânghai chu ràusan an ta, tu khomin sir ta naw ni hai.
{33:29} Thil tirdakum tak tak an thaw leia a ram ka suktlaran pha chun LALPA chu ka nih ti hung hre tâng an tih.
{33:30} "Chun, nang, mihriem naupa, i mihai chun kul bang bul le kotkhàr bula hai an intuokna taphotah i chungchàng thu an hril nak nak a, mi tinin an unauhai kuomah, 'Hung ro, LALPA thu a hril chu va ngaithlâng ei tiu' an tih.
{33:31} An thaw dàn pangngaiin a hon honin i kuomah hung an ta, ka mihai ni awm takin i hmaah inthung an ta, i thu ngaithlâng an ta, sienkhom a takin zawm chuong naw ni hai. An bàu chun an inpèk zozie hril an ta, an lungril ruok chun hlêprûka hausak dàn ringot a nih an ngaituo.
{33:32} A nih, rawl mawi taka hla lênglawng sak thiem le rimawi tum thiem tak ang lekah an ngai chê a nih. I thuhai chu an hriet a, sienkhom anniah a takin hmang an tum nawh.
{33:33} Hieng thilhai po po hi a hung tlung pha, a hung tlung ngei bok ding a na, anni lai zawlnei a lo um takzet a nih ti hung hre chauh an tih' a tih, tiin hril tawl rawh" a ta.
{34:1} LALPA thu chu ka kuomah a hung tlung a.
{34:2} "Mihriem naupa, Israelhai vêngtu berampuhai chungthu chu an kuomah hieng ang hin hril rawh: 'Lalpa PATHIEN chun hieng hin a tih: Israel berampuhai, mani chauh inngaisaktuhai chung chu a pik! Berampuhai chun beram ruol an ngaisak lem ding a ni naw maw?
{34:3} An thau in sawk a, an hmulin in inthuom lum a, a thâu thâu in that a, sienkhom beram ruol chu in enkol si nawh.
{34:4} A songnawihai in keitlei naw a, natna neihai in ngaisak naw a, hliem tuorhai in tuompèk naw a, pêt hmanghai in thuoi kîr naw a, inhmanghai in zong bok nawh. Khauh tak le rawng takin an chungah lal in hrawt a.
{34:5} Berampu an um naw leiin sukdarin an um a, a tlân darhai chu ramsa kolhai bu remchangah an inchang a.
{34:6} Ka beramhai chu tlâng tin le muol tinah an indar a, hnuoi hmun tinah an invàk dar a, zongtu le enkaitu tu khom an um nawh' tiin hril rawh" a ta.
{34:7} "Chuleiin, nangni berampuhai, LALPA thu hi ngâithla ro.
{34:8} Ka beramhaiin berampu an nei naw leiin suomin an um a, ramsa kolhai bu an inchang a; ka berampuhaiin ka beramhai chu an zong naw a, beram ruol nêkin anni hmakhuo chauh an ngàituo lem a nih ti hi kei Lalpa PATHIEN hin ka hming meu sàlin ka hril a nih.
{34:9} Chuleiin, aw berampuhai, LALPA thu hi lo ngâithla ro:
{34:10} Lalpa PATHIEN chun hieng hin a tih: Berampuhai chu khing ka ta, ka beramhai maw chu anni inphurtir ka tih. Beram vêngtu an nìna chu suktawp ka ta, mani inchawmnan hmang thei ta naw ni hai. An baua inthokin ka beramhai chu inchù thlapêk ka ta, an ta dinga bù ni ta naw ni hai' tiin.
{34:11} "Lalpa PATHIEN chun hieng hin a tih: 'Keima ngeiin ka beramhai chu zong suok ka ta, enkol tawl ka tih.
{34:12} Berampuin a beram tla darhai enkola a umpui angin ka beramhai chu enkol ka ta, sûmpui zìng le inthim hnuoia khom ka beramhai chu an tlat darna hmuna inthokin san suok ka tih.
{34:13} Hnam tin laia inthokin la suok ka ta, ram tina inthokin hung thuoi khawm ka ta, an ramah hung thuoi kîr ka ta, Israel tlâng le ruom le a rama umhmun an khuorna hmuna hai chun intlattir ka tih.
{34:14} Hlo thatna hmuna hai thuoi ka ta, Israel tlâng sânghai chu an tlatna hmun nîng a tih. Chuong tlatna hmun inhoia chun bok an ta, Israel tlânga hlo tha thahai chun inchawm an tih.
{34:15} Keima ngeiin ka beramhai chu enkol ka ta, inboktir ka tih ti hi Lalpa PATHIEN thu suok a nih.
{34:16} Beram inhmanghai chu zong ka ta, a pêt hmanghai chu hung thuoi kîr ka tih. Hliem tuokhai tuompèk ka ta, a chauhai sukhrât ka ta, a thâuhai le a hrâthai sukbo ka ta, beram ruol chu indik takin enkol ka tih.
{34:17} "Nangni ka beram ruolhai chungthua chun, Lalpa PATHIEN chun hieng hin a tih: Ka beramhai inkàr thu chu rêlpêk ka ta, beramchal le kèlchal inkàr thuhai khom.
{34:18} Tlatna hmun thaa tlat hi in ta dingin a hun tawk an naw maw? Ieng leiin am tlatna hmun tha danghai chu kein in chìl siet ding a na? Tui inthieng in dawn hi a hun tawk an naw maw? Ieng leiin am tui danghai chu kein in pal nu ding a na?
{34:19} Ka beramruolhai chun kea in sir sop hnung hlo chu petin, in pal nu ta hnung tui bal chu an dawn ding am a ni?
{34:20} "Chuleiin, Lalpa PATHIEN chun an kuomah hieng hin a tih: Ngai ro, keima ngèiin beram thâu le beram chêr inkàr thu chu rêl ka tih.
{34:21} A hrât nawhai in nèk pèr a, in nor lèng a, in kiin in sik a, in phîn dar hlak.
{34:22} Kei ruok chun ka beram ruolhai chu hum ka ta, tu khomin suom ta naw ni hai. Beram le beram inkâr chungthu chu keiman rêl ka tih.
{34:23} Anni enkoltu dingin berampu pakhat, ka siehlaw Davida ang chu sieng ka ta, ama chun enkol a ta, an vèngtu nîng a ta, anni chu chawm a tih.
{34:24} Kei LALPA hi an Pathien nîng ka ta, ka siehlaw Davida ang chu an chunga hotu nîng a tih ti hi kei LALPA thu suok chu a nih.
{34:25} "Chun, anni leh inremna thuthlung siem ka ta, sakolhai chu a rama inthokin sukbo ka ta, thlalèra hai khom him takin chêng an ta, ramngaw hnuoia khom ngàingam takin in bor bor thei tàng an tih.
{34:26} Anni chu mal sawm ka ta, an vêla tlânghai khom mal sawm bok ka tih. A hun takah ruo insùrtir ka ta, malsawmna ruopui sûr a tih.
{34:27} Rama thinghai chun rà insuong an ta, hnuoiin rà insuong a ta, a rama chênghai chu him an tih. An rìngkolhai suktliekpek a, bawia siemtuhai kuta inthoka ka san suok tawl pha chun kei hi LALPA chu ka nih ti hung hre tâng an tih.
{34:28} Hnam danghaiin rok ta naw ni hai a, ramsa kolhaiin sè ta bok naw ni hai a, him takin khawsâng an ta, tu khomin sukti ta naw ni hai.
{34:29} Thlai thatna hmuna mi hril chu pêng ka ta, a ram sûngah tam tuor ta naw ni hai a, hnam danghai hmusitna tuor ta bok naw ni hai.
{34:30} Chu pha chun kei, LALPA an Pathien hi an kuomah ka um ti le Israel sûngkuo hi ka mihai an nih ti hung hre tâng an tih ti hi Lalpa PATHIEN thu suok a nih.
{34:31} Nangni ka beramhai, ka ran tlatna hmuna beramhai hi ka mihai chu in na, keima hi in Pathien chu ka nih' ti hi Lalpa PATHIEN thu suok a nih" tiin.
{35:1} LALPA thu chu ka kuomah a hung tlung a.
{35:2} "Mihriem naupa, Seir tlàng tieng ngha la, a chungthu ding hieng hin hrilpêk rawh:
{35:3} 'Lalpa PATHIEN chun hieng hin a tih: Seir tlâng, nang hi ka khing che a, i chungah kut inlet ka ta, hmun ràusanah siem ka ti che.
{35:4} I khawpuihai intlûk ramtir vong ka ta, ràusanin um i ta, chu pha chun LALPA chu ka nih ti hung hre tâng i tih.
{35:5} "Tiena inthoka Israelhai i theidàna kha la pâi zingin, an ngìrhmun siet lai, hremna vawrtawp an hmasuon lai khan kawlhnâmin i lo bei lem a.
{35:6} Chuleiin, thisen insuotu kutah inhlàn ka ti che a, chu chun hnot thlûr a ti che ti hi kei, Lalpa PATHIEN hin ka hringna sâlin ka hril a nih. Thisen insuo i châk a, thisen chun hnot thlûr a ti che.
{35:7} Seir tlàng chu ram se tawngah siem ka ta, tu khomin sir ta naw nih.
{35:8} I tlânghai chu mithi ruongin suksip ka ta, i muol hai, phai hai le ruom haia chun kawlhnâma an thathai ruong inhlum rem rum a tih.
{35:9} Ràusan ram ni song i ta, i khawpuihai chu tu khomin hluo ta naw ni hai. Chu pha chun kei hi LALPA chu ka nih ti hung hre tâng i tih.
{35:10} Kei LALPA hi ka um zing laiin, 'Hieng hnam pahnihai le an ramhai hi ka ta hung nîng a ta, nei ka tih' dàm i ti vèl a.
{35:11} Anni chu theida a, an chungah lungsen a, an ram i'n hnar ang char hin i chunga khom thaw vèng ka ta, i chungthu ka rèl pha chu keima hi an kuomah inhriettir ka tih ti hi kei Lalpa PATHIEN hin ka hringna sâlin ka hril a nih.
{35:12} Israel tlânghai diriem khum a, "Sukramin a um ta a, dol el dingin kan kuomah pèkin a um tah" i tihai po po kha kei LALPA hin ka lo hriet vong a nih ti, chu pha chun hre tâng i tih.
{35:13} I mi uongkhum a, insûm der loa i mi tong khumhai kha ka hriet vong.
{35:14} Hnuoi pumpui lawmah sukram ka ti che ti hi Lalpa PATHIEN hril a nih.
{35:15} Israel sûngkuohai rochan ram sukrama a um khan i hlim hle a, chuong ang char chun thaw vèng ka ti che. Aw nang Seir tlâng, Edom ram po po leh sukram ka ti che. Chu pha chun LALPA chu ka nih ti hung hre tâng an tih.
{36:1} "Mihriem naupa, Israel tlânghai chungthua chun hieng ang hin hril rawh: 'Aw Israel tlânghai, LALPA thu hi lo ngaithla ro.
{36:2} Lalpa PATHIEN chun hieng hin a tih: 'I hmêlmahai chun èsèl takin, "Sei leh! Tlâng hluihai chu ei chang nawk an ta hi" an ti a.
{36:3} Chuleiin, hieng ang hin an kuomah hril rawh: 'Hi hi Lalpa PATHIEN thu suok chu a nih: In vèla hnamhai chun in ram chu an nei theina dingin an bei cheu a, an sukram cheu a, an chèksol cheu a nih.
{36:4} Chuleiin, Israel tlânghai, Lalpa PATHIEN thu hi lo ngaithla ro: tlâng hai, muol hai, ruom hai, hmun ràusan le rok tuok, in kawl le kienga hnamhai hmusit hlawhai, Lalpa PATHIEN chun hieng hin a tih:
{36:5} Ka thahnemngai sosângin in sè vèla hnam danghai chu demin ka hril a nih. Edom lem chu ka dem nawkzuol. Dit tawka ka ran tlatna hmunhai suosàm tumin, hlim tak le lungril se takin ka ram chu a lâk a.
{36:6} Chuleiin, Israel ram chungchàng thu chu muol le tlàng le ruom le phaihai kuomah hieng hin hril rawh: Lalpa PATHIEN chun hieng hin a tih: Hnamhai hmusit i tuor leiin ka thîkthù lung intar takin ka hril a nih.
{36:7} I sè vèla chêng hnamhai chun muolphona tuok vèng an tih tiin Lalpa PATHIEN hin kut hlâng meuin ka'n tiemkam a nih.
{36:8} "Aw Israel tlânghai, nangni ruok chu in kauhai hung inder tharin, ka mi Israelhai ta dingin rà insuong in tih, in tieng an hung kîr vak ding a ni si a.
{36:9} Ka'n voi cheu a, ditsakna mitin en ka ti cheu. Ram chu inlet nawk an ta, thlài chî thlâk an tih.
{36:10} A hluotuhai chu sukpung ka ta, Israel sûngkuo hung pung tuol tuol an tih. Khuohai chu hluo nawk an ta, hmun tlu ram tahai chu tungding nawk an tih.
{36:11} Nangni laia khawsa mihriem le ranhai chu sukpung ka ta, hung hmuingil an ta, tam tak hung nîng an tih. Kha hma ang bok khan ram chu hluo nawk an ta, a hmaa nêka hmûingìl lemin siem ka tih. Chu pha chun LALPA chu ka nih ti hre tâng in tih.
{36:12} Ka mihai, ka mi Israelhai ngei tuol lèngnaah siem ka ta, hluong an ti cheu a, an rochan nîng in ta, in nauhai chu chân nawk ta ngai naw ti niu.
{36:13} "Lalpa PATHIEN chun hieng hin a tih: Mihaiin, 'Hi ram hi mihriemhai fa zotu le an nauhai insùntirtu a nih' an ti hlak.
{36:14} Sienkhom mihriemhai fa ramtu le nauhai sùnna ram ni ta ngai naw nih' ti hi Lalpa PATHIEN thu suok a nih.
{36:15} Hnam danghai èsèlna le hmusitna tuor ta naw ni hai a, an hnam phûrthlutu ni ta ngai bok naw ni hai' ti hi Lalpa PATHIEN thu suok a nih, tiin hril rawh" a ta.
{36:16} "Chun, LALPA thu chu ka kuomah a hung tlung nawk a.
{36:17} 'Mihriem naupa, Israel sûngkuohai chu an rama an chèng lai khan an um dàn le thilthawin a ram chu an sukporche a. Ka mita chu an um dàn hi nuhmei thla pal lai anga tirdakum a nih.
{36:18} A ramah thisen insuo a, milemhai biea an insukporchè leiin ka hnot suok tawl a ni kha.
{36:19} Hnam tin lai ka sukdar a, ram tinah an um dar a; an um dàn ang le thilthaw dàn angin an chungah ro ka rèl a nih.
{36:20} An fena taphota hnamhai lai ka hming thienghlim an sukpawi a, mihaiin 'Hienghai hi LALPA mihai an nia chu a rama inthokin a hnot suok tawl a ni hi!' an ti hlak si a.
{36:21} Israelhaiin an fèna taphot hnamhai laia ka hming thienghlim an sukpawi hi ka lâi a nâ a nih.
{36:22} "Chuleiin, Israel sûngkuohai kuomah hieng hin hril rawh: 'Lalpa PATHIEN chun hieng hin a tih: Aw nangni Israel sûngkuohai, nangni ka lâinat cheu lei ni loin, in fèna taphot hnamhai laia in sukpawi hlak ka hming thienghlim chu ka lâinat lei lemin hieng thilhai hi ka thaw ding a nih.
{36:23} Ka hming ropui tak, hnam danghai laia sukpawia um, nangni ngeiin in sukpawi chu, a thienghlimzie inhmùtir ka ti cheu. An mithmu ngeia nangni hmanga ka thienghlimna ka'n entir pha chun LALPA chu ka nih ti hung hre tâng an tih ti hi Lalpa PATHIEN thu suok a nih.
{36:24} "Hnam danghai laia inthokin thuoi suok ka ti cheu a, ram tina inthoka thuoi khawmin in ramah thuoi kîr ka ti cheu.
{36:25} Tui fìmin buok ka ti cheu a, hung inthieng tàng in ta, tirdakum in kàihai po po le in milem bieknaa inthokin tlèng fai ka ti cheu.
{36:26} Lungril thar pêng ka ti cheu a, in sùngah thlarau thar sieng ka ta; in lungril, lung anga ngar chu la suokin, pangtî anga innêm lungril pêng ka ti cheu.
{36:27} In chungah ka thlarau sieng ka ta, ka thu suokhai inzawmtirin ka dànhai fimkhur takin invongtir a ti cheu.
{36:28} In thlàtuhai kuoma ka pèk rama chun chêng in ta, ka mihai nîng in ta, in Pathien nîng ka tih.
{36:29} In porchèna po poa inthokin san suok ka ti cheu a; fâng ko ka ta, a tontawin bu hau in ta, tàm intlâktir ta naw ning.
{36:30} Thing ràhai sukpung ka ta, in lohma sukthâng ka ta, tàm leiin hnamhai lai muolphona tuok ta naw ti niu.
{36:31} Chu pha chun in nun dàn suolziehai le in thilthaw riloziehai hung hrieng in ta, suolna le thil tirdakum in lo chìnghai lei chun nangni chen intirdak in tih.
{36:32} Hieng thil hi nangni leia ka thaw a ni nawh ti hre ro ti hi Lalpa PATHIEN thu suok a nih. Aw Israel sûngkuohai, in um dàn chu inzàpuiin, inphalam tlok tlok ro.
{36:33} "Lalpa PATHIEN chun hieng hin a tih: In suolnahaia inthoka ka sawp fai phâ cheu leh in khawpuihai inhluotir nawk ka ti chêu a, hmun ram ta hnunghai chu indin thar nawk ka tih.
{36:34} Chun, ram ràusan ta hnunghai chu inlet nawk in ta, inzin inlonhai mithmuah ràusan ram ni zing ta naw nih.
{36:35} Anni chun, "Ràusan ram ni hlak kha Eden huon ang elin a hung inchang nawk ta hi! Khawpui tlu ram hnung, ràusan le suksieta umhai khom kha kula inhuonin an hluo nawk tah" tîng an tih.
{36:36} Chu pha chun, a tiek ta hnunghai tungding nawk a, a tlaran ta hnunghai phun thar nawktu chu kei LALPA hi ka nih ti in kawl le kienga hnam la umhai chun hung hre tâng an tih. Chu thu chu kei LALPA hin ka puong a, ka hril ang takin thaw ngei ka tih.
{36:37} "Hi hi Lalpa PATHIEN hril chu a nih: Israel sûngkuohai thil hni chu ngâithlapêk nawkin, hi hi thawpêk ka tih: Israel sûngkuohai chu ran ruol anga tamin sukpung ka tih.
{36:38} Jerusalema kût hmang huna inthawinaa inhlàn ding ran ruol ang topa tamin khawpui tlu ram tahai chu mipuiin hung hluo sip nawk an tih. Chu pha chun kei hi LALPA chu ka nih ti hre tâng an tih" a ta.
{37:1} LALPA kut chu ka chungah a um a, LALPA thlarau chun a mi thuoi suok a, ruom lai takah a mi sie a; chu ruom chu rù ngotin a sip a.
{37:2} Ruom chu a mi fangpui a, ruom dàpin rù a'n hlum rem rum a, ru tawl vong a nih.
{37:3} Ama chun ka kuomah, "Mihriem naupa, hieng rùhai hi hring nawk thei a ti?" a ta. Kei chun, "Lalpa PATHIEN, nang chauin i hriet" ka ta.
{37:4} Ama chun ka kuomah, "Hieng rùhai chunga hin thu hril la, an kuomah, 'Aw nangni ru tawlhai, LALPA thu hi lo ngài ro.
{37:5} Hieng rùhai kuoma Lalpa PATHIEN hril chu hi hi a nih: Ngâi ro, nangniah thuok inlûttir ka ta, hring in tih.
{37:6} Chun, nangniah thahrui sieng ka ta, taksain tuom ka ti cheu a, vunin inkhum ka ti cheu; chun, in sùngah thuok inumtir ka ta, hring in tih. Chu pha chun LALPA chu ka nih ti hrieng in tih' ti rawh" a mi ti a.
{37:7} Chuongchun, thu a mi pèk ang chun ka hril a. Ka hang hril chun ri a hung um a, a hung inri rok rok a, rùhai chu mani inzompui senga chun an inchuktuo khawm a.
{37:8} Ka hei en chun, ngai ta, anni thahrui seng an hung put a, taksain a hung tuom a, vunin a hung inkhum a, thuok ruok chu annia chun a um nawh.
{37:9} Chuongchun, ama chun ka kuomah, "Mihriem naupa, thli kuomah thu hril la, hril ngèi ngèi la, hieng hin ti rawh: 'Lalpa PATHIEN chun hieng hin a tih: Aw Thuok,z kawl kil lia inthokin hung la, hieng thata um tahai hi an hring theina dingin hung mût rawh' ti rawh" a mi ti a.
{37:10} Chuongchun, a thupêk ang chun ka hril a, thuok chun a hung mùt a, an hung hring a, mani ke sengin an ngìr a, sipai ruol ropui tak an hung ni ta a.
{37:11} Ama chun ka kuomah, "Mihriem naupa, Israel sûngkuo pumpui hi hieng ru tawl ang hi an nih. Ngai ta, anni chun, 'Kan rùhai a tawl zo a, kan beisei a bo zo ta a, sàt thlâkin kan um tah' an lo ti hlak a.
{37:12} Chuleiin, an kuomah thu hril la, Lalpa PATHIEN chun hieng hin a ti a nih: 'Ka mihai ngâi ro, in thlànhai hong ka ta, in thlàna inthokin insuoktir ka ti cheu a, Israel ramah thuoi lût nawk ka ti cheu.
{37:13} In thlànhai honga kan suoktir pha cheu chun, aw ka mihai, LALPA chu ka nih ti hre tâng in tih.
{37:14} Chun, nangniah ka Thlarau sieng ka ta, hring in ta, in ram ngeiah sie nawk ka ti cheu' tiin kei LALPA hin ka hril ta a, thaw ngei bok ka tih ti hrieng in tih, ti hi LALPA thu suok a nih" a ti a.
{37:15} Chun, LALPA thu chu ka kuomah a hung tlung a.
{37:16} "Mihriem naupa, hmol pakhat la la, hmola chun 'Juda le a zompui Israel nauhai ta' tiin ziek rawh. Chun, hmol dang la bok la, chu hmola chun, 'Efraim hmol, Josefa le a zompui Israel sûngkuo po po ta' tiin ziek rawh.
{37:17} Chu hmol pahni chu hmet thlop la, hmol pakhatin siem rawh.
{37:18} "Chun, i mihaiin, 'Hi hi ieng tìna am a nih ti mi hril thei i tim?' tia an indon che chun,
{37:19} an kuomah 'Lalpa PATHIEN chun hieng hin a tih: Efraim kuta um Josefa hmol chu lâng ka ta, a zompui Israel sungkuohai hmol chu la bok ka ta, Juda hmol leh hmet thlop ka ta, hmol pakhatah siem ka ta, ka kutah hmol pakhat hung ni tâng an tih' i ti ding a nih.
{37:20} An mithmua ngei thu i ziekna hmol pahni chu hmet thlop la,
{37:21} an kuomah hieng ang hin hril rawh: Lalpa PATHIEN chun hieng hin a tih: Israelhai chu an fèna hnam danghaia inthok chun la suok ka ta, hmun tina inthokin thuoi khawm ka ta, an ramah hung thuoi kìr nawk ka tih.
{37:22} Chu ram, Israel tlângahai chun hnam pakhatah indin ka ta, rorêltu lal pakhat nei an ta, hnam hni le ram pahnia inthè hlak kha hnam khat le ram khat ni tâng an tih.
{37:23} Milem biek le thil tirdakum an thawhai le thil poi chi hrang hrang an tawk hlakhai chun insukporchè ta naw ni hai a, an hnungtol ding vêng ka ta, tlèng fai tawl ka tih. Ka mihai nîng an ta, kei hi an Pathien nîng ka tih.
{37:24} "Ka siehlaw Davida ang lal nei an ta, rorêltu pakhat hnuoiah um tàng an ta, ka dànhai zui an ta, ka thu ruothai fimkhur takin vong tàng an tih.
{37:25} Ka siehlaw Jakob kuoma ka pèk, in pi le puhai chèngna rama chun chêng an ta, anni le an nauhai, an nauhai nauhai khom kumkhuoin chêng tàng an ta, ka siehlaw Davida ang chu an lal ni kumkhuong a tih.
{37:26} Inremna thuthlung siempui ka ta, chu chu an ta dingin kumkhaw thuthlung nîng a tih. Anni chu suknghet ka ta, sukpung bok ka ta, anni lai ka biekbùk kumkhuoin indin ka tih.
{37:27} Anni lai chêng ka ta, an Pathien nîng ka ta, ka mihai nîng an tih.
{37:28} Kumkhuoa anni lai ka biekbùk a um pha chun kei, LALPA hi Israelhai sukthienghlimtu chu ka nizie hnamhaiin hre tâng an tih' ti rawh" tiin.
{38:1} LALPA thu chu ka kuomah a hung tlung a.
{38:2} "Mihriem naupa, Mogog rama mi, Mesek le Tubal hnamhai lu tak Gog chu hmason la, a chungthu ding hrilpêk rawh.
{38:3} Lalpa PATHIEN chun hieng hin a tih: 'Aw Gog, Mesek le Tubal hnamhai hotu tak, ka khing che a nih.
{38:4} Tuoi vir ka ti che a, i khâkah ngakuoiin kuoi ka ti che a, râlthuom kima inthuom i sipai ruol, sakor le sakor chungchuong hai, mi tam tak, phaw lien le phaw chin chawituhai le kawlhnâm viliktuhai po po le chun khai suok ka ti che.
{38:5} Persia mihai, Sudan mihai le Libya mihai chu phaw chawia thîr lukhum khumin nang leh hung an ta,
{38:6} Gomer le a sipai ruolhai dàm, hmar tieng hla taka mi Bet Togarmat le a sipai ruolhai dàm le hnam tam tak chu nangma ruolin hung bok an tih.
{38:7} "Chuleiin, inrâlring la, inpei la, i mi hawr khawmhai chunga thu petuah thang rawh.
{38:8} Ni iemani zàt hnungah râl bei dinga ko nîng i tih. Indonaa inthoka san suoka um le hnamhai laia inthoka làk khawma umhai chèngna Israel tlâng, ràusana um hlak chu la hung bei i tih. Anni chu hnamhai laia inthoka thuoi suok an ni hnunga thlamuong taka an rama khawsa an nih.
{38:9} Chun, nang chu thlipui ang elin hràng tung i ta, a ram chu sûm angin bawm khum i tih.
{38:10} "Lalpa PATHIEN chun hieng hin a tih: Chu ni a hung tlung pha chun lungril tha naw hung put i ta, thil tha lo tak phier i tih.
{38:11} Chuongchun, 'Ram, kul khom nei ve lo khuohai chu rûn ka ta, him taka um tok tok, kul nei loa chêng, kul kotkhàr le a kalna thîrhai khom nei ve lohai chu bei ka tih.
{38:12} Chuong hnamhaia inthoka thuoi khawm, khaw ram tahnung hung hluo nawktu, ram lailia chêng, ran ruol le sum hung hau nawkhai chu rûnin rok ka ta, an chungah kut inlet ka tih' tîng i tih.
{38:13} Seba le Dedan le Tarsis sumdawnghai le an khuohai po po chun, "Mi rok dingin i hung a ni maw? Tangkaruo hai, rangkachak hai, ran ruol hai le sum tam tak nuom tawka roka phur hmang dingin maw i mihai i hawr khawm chu?" tîng an ti che.
{38:14} "Chuleiin, mihriem naupa, Gog chungthu chu hieng ang hin hrilpêk rawh: Lalpa PATHIEN chun hieng hin a tih: Chu ni, ka mi Israelhai him taka an um hun ding chu i hriet kar a.
{38:15} I chèngna hmar tieng ram tawpa inthokin hung i ta, i ruolin hnam tam taka mi sakor chungchuong ngot, sipai nawlpui ropui tak hung thuoi bok i tih.
{38:16} Sûmpuiin ram a tuom mup mup angin ka mi Israelhai chu hung tuom i tih. Chu ni hung tlung dinga chun aw Gog, nangma hmanga hnamhai mithmua keima ngeia ka thienghlimzie ka'n entir theina ding chein, ka ram bei dingin hung thuoi ka ti che.
{38:17} "Lalpa PATHIEN chun hieng hin a tih: 'Anni do dinga mi hung inthok ding thu, tiena tlânga inthoka kum tam tak sûng ka siehlaw Israel zawlneihai hmanga ka lo inhril lawktir tah hlak kha, nang hi i ni naw maw? Chuong lai chun anni ka la'n dotir ding che thu hi kum tam tak an lo puong ngat ngat tah a nih.
{38:18} Chu ni chun hieng ang hin nîng a ta, Israel ram bei dinga Gog a hung pha chun ka lungsen suksosâng a tih ti hi Lalpa PATHIEN thu suok a nih.
{38:19} Ka lungsen sosângin ka hril a nih: chu ni chun Israel ramah lir nasa takin inhnîng a tih.
{38:20} Tuia chêng nga hai, chunglèng vate hai, ramsa hai le hnuoi chunga invâk thilhring tinrêng hai le hnuoi chunga mihriem po po hai chu ka hmaah inthin hawp an tih. Tlânghai inletkhup a ta, rawlhai chim a ta, kul bang po po hnuoiah tlu rem rum a tih.
{38:21} Gog-hai bei dingin tlâng tina inthokin kawlhnâm ko khawm ka ta, mi tinin an kawlhnàm chu an unauhai chungah inlet an tih ti hi Lalpa PATHIEN thu suok a nih.
{38:22} Hripui le thisena hremna chu a chungah intlungtir ka ta, ruopui vànawn le rielin nuoi a ta, ama le a sipaihai le hnam tam tak a hung thuoihai chunga chun mei le kât insùrtir ka tih.
{38:23} Chuong ang chun ka ropuina le thienghlimna chu inentir ka ta, hnam tam takhai mithmuah keima chu inhriettir ka tih. Chu pha chun LALPA chu ka nih ti hre tâng an tih.
{39:1} "Chun, mihriem naupa, Gog chungthu hieng hin hril rawh: Lalpa PATHIEN chun hieng hin a tih: Aw Gog, Mesek le Tubal hnamhai hotu lù tak, ka khing che a nih.
{39:2} ​Kei herin fen lèng ka ti che a, hmar tawp rama inthokin Israelhai tlângah thuoi ka ti che.
{39:3} I kut voi tienga i thalngul chu suktliek ka ta, i kut chang tienga i thal chawi chu pei thlâng ka tih.
{39:4} Israel tlânga hai chun nang le sipai ruol po po le hnam i hung thuoihai po po hai chu tlûng in ta, sa fa mi chunglèng vatehai le ram sakolhai fàk dingin pe suok ka ti cheu.
{39:5} Ram palailengah tlu phung in tih ti hi Lalpa PATHIEN thu suok a nih.
{39:6} Magog chunga le tuipui kama muong taka chênghai chunga chun mei insuoktir ka ta, LALPA chu ka nih ti hre tâng an tih.
{39:7} "Chun, ka mi Israelhai lai ka hming thienghlim inhriettir ka ta, ka hming thienghlim an sukporchè nawk phal ta nawng ka ta, chu pha chun hnam tinin kei hi LALPA, Israel Mi Thienghlim chu ka nih ti hre tâng an tih.
{39:8} Ngai ta, hun hung tlung ding ka hril kha a hung hnai tah ie! Hung tlung ngei a tih ti hi Lalpa PATHIEN thu suok a nih.
{39:9} Israel khawpuia umhai chu fe suok an ta, an râlthuom tinrêng phaw hai, awmphaw hai, thalngul hai, thal hai, hmoltum hai le fei hai chu thing dingin la khawm an ta, thing tiah hmang an ta, kum sari sûng thingin ring an tih.
{39:10} An râlthuom tlànsanhai chu thing tia an hmang ding a ni leiin rama thing an fom ngai naw ni a, thing an phûr ngai bok naw nih. Anni suomtuhai chu suom lêt an ta, anni roktuhai chu rok lêt ve thung an tih ti hi Lalpa PATHIEN thu suok a nih.
{39:11} "Chu ni chun Gog ta dingin Tuipui Thi sak tieng, 'Khuolzin Ruom' an ti, Israel rama chun thlàn hmun ruotpèk ka ta, chutaka chun Gog le a mi hung thuoihai po po phum an ta, an thlàn hmun chun khuolzinhai lampui dang a ta, chu ruom chu Hamon Gog tia ko hung ni tàng a tih.
{39:12} Israel mihai chun a rama inthoka ruong inthiel faina le phumna dingin thla sari sûng awng an tih.
{39:13} A ram mipuihai chun phûm an ta, chu ni, chawimawia ka um ni chu an ta dinga ni inchik tlâk nîng a tih ti hi Lalpa PATHIEN thu suok a nih.
{39:14} "A ram inthiel faina sin thaw ngar ngartu ding mi ruot hiel an tih. A then ruong zongin invâk vèl an ta, a thenin ruong phum loa hnuoia la zâlhai chu phûm an tih. Thla sari a hung invoi hnungah phùm thelh ruong zong pawl ruot an ta, an sin thaw tan an tih.
{39:15} Ruong zong pawlin mithi ruro an hmuna taphotah inchikna siem an ta, a phumtuhaiin Hamon Gog ruomah phum an tih.
{39:16} Chu bula chun khuo pakhat a hming Hamona tia ko um bok a tih. Chuong ang chun a ram chu inthiel fai an tih.
{39:17} "Mihriem naupa, Lalpa PATHIEN chun hieng hin a tih: Vate le ramsa tinrêng ko suok la, an kuomah, 'Inhawr khawm unla, Israel muol le tlânga inthawina ruoi ropui tak in ta dinga ka buotsai chu kîl dingin kil tina inthokin hung ro. Chu taka chun sa fain, thisen dawn in tih.
{39:18} Beramchal le beramte, kèlchal le bawngchal sa ang topin mi ropuihai sà fâng in ta, hnuoia hotuhai thisen dawn in ta, an rêngin Basan rama ran chawm thau tak tak ang vong an nih.
{39:19} Inthawina ka buotsaipêk cheua chun luok suok bûr khopin in fa thàu in ta, thisen khom inrui khopin dawn in tih.
{39:20} Ka dawkàna chun sakor le a chunga chuonghai sà dàm, mi ropuihai le râl do mi chi tinrêng sà dàm in dit tawkin fâng in tih' ti hi Lalpa PATHIEN thu suok a nih.
{39:21} "Hnam tin kuomah ka ropuina târ lang ka ta, an chungthu ka rèl tah anga ka hremzie le an chunga kut ka thlàkziehai hmung an tih.
{39:22} Chu nia inthok chun Israel sûngkuohai chun LALPA an Pathien ka nizie hung hre tâng an tih.
{39:23} Chun, sala Israelhai an intàngna san chu ka chunga ringum loa an suol lei a nizie hnam danghai chun hung hre tâng an tih. Anni chu ka nghatsan a, an hmêlmahai kutah ka pêk a, kawlhnâmin an that ta vong a.
{39:24} An tirdakumzie le bawsietna ang peiin ka hrem a, ka nghatsan a nih.
{39:25} "Chuleiin, Lalpa PATHIEN chun hieng hin a tih: 'Tu hin saltàngnaa inthokin Jakob chu thuoi kîr ka ta, Israel sûngkuohai chu lunginsiet nawk ka ta, ka hming thienghlim hi thahnemngai takin humhal tlat ka tih.
{39:26} Tu khom ti loa an ramah muong taka an chèng nawk pha chun an muolphona le ka chunga an ringum nawnahai chu theinghil tâng an tih.
{39:27} Hnam dang, an hmèlmahai rama inthoka ka hung thuoi kìr pha chun, hnam tam takhai mithmuah anni hmangin ka thienghlimzie inentir ka tih.
{39:28} Hnam tin lai salah intàngtir tawl lang khom, tu khom màksan nei loa an rama ngeia ka hung thuoi khawm nawkzie an hmu pha chun LALPA an Pathien chu ka nih ti hung hre tâng an tih.
{39:29} An lakah ka hmêl thup ta nawng ka ta, Israel sûngkuohai chungah ka thlarau buok ka tih" ti hi Lalpa PATHIEN thu suok a nih.
{40:1} Sala kan intànga inthoka kum sawmhni le kum ngana, Jerusalem sieta inthoka kum sawm le kum lina, kum bul ni sawmna ni tak,a chun LALPA kut ka chungah a um a, chu taka inthok chun a mi thuoi a.
{40:2} Pathien inlàrna chun Israel ramah a mi fepui a, tlâng insâng takah a mi thuoi a, chu sim tieng chun khawpui bawl thar ni awm tak hi a um a.
{40:3} Chu hmuna chun a mi thuoi a, chu taka chun mi pakhat, a hmêl dâr anga tle hi ka hmu a; kotkhârah a ngîr a, a kutin hrui le thil inkhìna hmol a chawi a.
{40:4} Chu mi chun ka kuomah, "Mihriem naupa, i mitin en la, i nain ngâithla la, ka'n entir ding che po po hi lung lût takin inchik rawh, chu dinga hi taka hung thuoi i ni si a. I thil hmuhai po po chu Israel sûngkuohai kuomah i hril ding a nih" a ti a.
{40:5} Banga inhuon tempul ka hmu a. Miin inkhìna hmol a chawi chu meter thumab sei a na, bang sàzie le insàngzie chu a'n khi a, meter thum vé vè a nih.
{40:6} Chu zoah sak tienga inthoka lùtna kailawna chun a lawn tung a, kailawn tawpa chun zawl, inkhìna hmol tlûk khata lien a um a.
{40:7} Lùt peina sir tuoka chun vèngbûk pathum vé vè a um a, chuong vèngbûk tin dung le khang chu inkhìna hmol tlûk khat vong a na, vèngbûk inkàr bang sazie chu meter hni le a chenve a nih. Tempul tieng ngha tuolpûk khèla lùtna kot bul tuong zawl khom chu inkhìna hmol tlûk khata lien a nih.
{40:8} Chun, tempul lûtnaa tuolpûk chu a'n khî bok a,
{40:9} meter li le centimeter hnia inpûk a na, ban meter khat biela lien a um a, kotkhàrpui tuolpûk chu tempul tieng nghaa um a nih.
{40:10} Sak tienga inthoka lùtna sîr khing vé vea vèngbûk pathumhai chu an intiet vong a, an inkàr bang seizie khom an inang vong bok.
{40:11} Chun, a kotpui lùtna khom chu a'n khi a, a khang chu meter nga a na, a seizie chu meter ruk le a chenve a nih.
{40:12} Vèngbûk lùtna bang thut chu centimeter sawmngaa insâng a na, a sûng tieng ruok chu a sîr tuokin meter thum vong a nih.
{40:13} Chu zoah vèngbûk epa lùtna kotpui seizie chu vèngbûk chawr tieng banga inthokin a hma tieng bang tawp chen chun a'n khì nawk a, a seizie chu meter sawmpahni le a chenve a nih.
{40:14} A sûng bang inkàr chu a lùtnaa inthoka tempul tuolzawl tienga ngha tuolpûk chen a'n khì nawk a, meter sawmthum a nih.
{40:15} Lùtna tontira inthoka a suokna chen inkâr seizie chu meter sawmhni panga a nih.
{40:16} Vèngbûk chawr tieng bang tina chun tukver chîn pakhat pei a um a, a sûnga pindan le pindan inkâra chun tukver pakhat seng a um bok a. Lampui hrûla pindan bang tina chun tûm thing lim an ziek a.
{40:17} Mi chun tempul inhuonna sùng tuolzawl tontira chun a mi thuoi a. Tuolzawl sîr tuokin, kul puo tieng bang ringin pindan sawmthum an rem kuol a, chuong pindan tuol tuong chu lung rem vong a nih.
{40:18} Chu lûtna kot zawn sîr vé vea chun lungrem, a dung le khang intiet char a um a, chu chu a chuonhnuoi tuolzawl chu a nih.
{40:19} Tempul chuonchung le chuonhnuoi inkàr chu a'n khi nawk a, suo tieng le hmar tieng chu meter sawmnga vé vè a nih.
{40:20} Chun, hmar tienga inthoka lùtna kot, tempul inhuonna sùnga tuolzawl tontir zuk pawtu chu a dung le khang a'n khi bok a.
{40:21} A lùtna sîr tuoka vèngbûk pathum vé vè le an inkàr bang seizie le tempul tuolzawl nghaa tuolpûk chu a'n khî vong a, suo tieng kotkhàra mi leh an intiet char a, a dung meter sawmhni panga le a khang meter sawmpahni le a chenve a nih.
{40:22} A tukver hai, a bathlàr hai le tûm thing lim banga an ziek hai khom chu suo tieng kotkhàr le inang char bok a nih. Kai tungna sirbi pasari a um a; tuolzawl a va pawna sìra chun tuolpûk a sûng tieng a um bok a.
{40:23} Suo tieng kot ang charin tempul inhuonna sûnga chun hmar tieng khom kot a um a. A chuonhnuoi le a chuonchung lùtna le suokna kot inkâr chu a'n khi a, meter sawmnga a nih.
{40:24} Chun, sim tieng pangah a mi thuoi a, sim tieng nghaa um a lùtna kot chu ka hmu a, kot bienga inthok chun a tuolpûkhai chu a'n khi vong a, a danghai leh thuhmun char a nih.
{40:25} A sûng tieng banga chun tukver chikté tè a um a, tempul inhuon sûng tuolzawl va pawna sira chun tuolpûk a sûng tieng a um a. A dang ang bokin a dung chu meter sawmhni panga a na, a khang chu meter sawmpahni le a chenve a nih.
{40:26} Kai tungna sirbi pasari a um a, a sûng tieng chun tuolpûk a um a, a lùtna bang khing tieng khing tieng chun tûm thing lim an ziek a.
{40:27} Tempul inhuonna tuolzawl chun sim tieng kot a nei a, a chuonhnuoi le chuonchung lùtna kot inkâr chu a'n khi a, meter sawmnga a nih.
{40:28} Sim tienga inthoka a chuonchung lûtna kota chun a mi thuoi a, a kot bienga inthok chun a tuolpûkhai chu a'n khi a, a danghai leh an inang char a.
{40:29} Vèngbûk hai, a bang inkàr hai le a tuolpûk hai chu kotkhàr danga mihai leh an intiet char bok a. A bang sir tuok le a tuolpûk tina chun tukver a um vong a. A dung seizie chu meter sawmhni panga le a khang chu meter sawmpahni le a chenve a nih.
{40:30} A vêla chun tuolpûk a dung meter sawmpahni le a chenvea sei le a khang meter hni le a chenvea lien a um a.
{40:31} A tuolpûk chu a chuonchung tuolzawl tieng a ngha a, banga chun tûm thing lim an ziek a. A chuonhnuoia inthoka a chuonchung kai tungna sirbi chu pariet a nih.
{40:32} Suo tienga inthoka a chuonchung lùtna kota chun a mi thuoi a, a hang inkhi a, a danghai tiet bok a nih.
{40:33} Vèngbûk hai, bang inkàr hai le a tuolpûk hai chu a danga ang bok a nih. Tukver le tuolpûk a um ve vong a, a dung meter sawmhni panga le a khang meter sawmpahni le a chenve a nih.
{40:34} A tuolpûk chun a chuonhnuoi tieng a ngha a; khing tieng khing tienga pindan sûng tieng banga chun tûm thing lim a um a, a hnuoia inthoka a chuonchung tieng kai tungna sirbi pariet a um a.
{40:35} Chu zoah hmar tienga inthoka a chuonchung lûtnaa chun a mi thuoi a, a'n khi a, a danghai tiet bok a nih.
{40:36} Vèngbûk hai, a kâr bang hai, tuolpûk hai le tukver inhonghai chu a danghai ang char a nih. A dung chu meter sawmhni panga le a khang chu meter sawmpahni le a chenve a nih.
{40:37} A tuolpûk chun a chuonhnuoi tieng chu a ngha a, a banga chun tûm thing lim a um a, a hnuoia inthoka a chuonchung tieng kai tungna sirbi pariet a um bok a.
{40:38} Hmar tienga inthoka a chuonhnuoi lùtna sìra chun a lùtnaa inthoka lùt el thei in pakhat a um a, chu pindan chu pumraw inthawinaa inhlàn dinghai an sawp faina hmun a nih
{40:39} Kotkhàr bul tuolpûk khing tieng khing tieng chun dawkan pahni vé vè a um a, chuonghai chu pumraw inthawina dàm, suol inthawina dàm le thiem naw changna laka inthawina thilhlânhai dàm an thatna hmun a nih.
{40:40} Pindan puo tieng, hmar tienga inthoka lùtna tuolpûk khing tieng khing tieng chun dawkan pahni vé vè a um bok a.
{40:41} Chu taka pumraw inhlàn ding ran an thatna le buotsaina dawkàn um zàt chu pariet, a sûng tieng pali, a puo tieng pali a nih.
{40:42} Chun, pumraw inhlànna ding dawkàn pali, lung sera siem a um bok a, a'n sàngzie chu centimeter sawmnga le a chung biel vel lienzie chu centimeter sawmsari le panga seng a nih. Dawkàn chunga chun pumraw inthawina le inthawina dang danga hmang ding ran thatna hmangruohai chu an sie a.
{40:43} Tuolpûk banga chun a vêlin sa khàina ding thir zum kuoi inkàk, centimeter rieta sei an khâi fur bok a. Dawkanhai chu inthawina sa siena ding a nih.
{40:44} A chuonchung zawla hmar tienga inthoka lùtna le sim tienga inthoka lùtnaa chun in a um vé vè a, pakhatin sim tieng a ngha a, pakhatin hmar tieng.
{40:45} Ama chun, "Hmar tienga um, sim tieng ngha in hi tempula rongbawltu thiempuhai umna a ni a;
{40:46} sim tienga um hmar tieng ngha in hi maichàma rongbawl thiempuhai umna a nih; chuonghai chu Zadok thlahai an ni a, Levi chihai lai khom anni chauh hi LALPA hmaah hung inlang a, a rong bawl theihai chu an nih" tiin a mi hril a.
{40:47} Chun, a chuonchung zawl chu a'n khi a, a dung meter sawmnga, a khang meter sawmnga a ni a; tempul tuolzawl laili taka chun maichàm a um a.
{40:48} Tempul tuolpûka chun a mi thuoi a, a dona banhai chu a'n khi a, meter hni le a chenve biel vel senga lien a nih. A lùtna kot chu a khang meter saria lien a na, a sîra banghai chu meter khat le a chenvea sà a nih.
{40:49} A tuolpûk chu meter sawma sei le meter ruka inpûk a na, a kai tungna dingin sirbi sawm a um a, a sîra chun sûtpui pakhat vé vè a ngîr a.
{41:1} Chun, mi chun tempul chuonhnuoiah a mi thuoi a, kotkhàr bieng banhai chu a'n khi a, meter thum vé vea sà le sei a nih.
{41:2} A lùtna bang le bang inkàr lienzie chu meter nga a na, a sîr vé vea bang chu a khang meter hni le a chenve nih. Hmun Thienghlim sûng chu a dung meter sawmhni le a khang meter sawm a nih.
{41:3} Chu zoah tempul sûngrila chun a lût a, kotkhàr bienghai a'n khi a, meter khata lien vé vè a nih. A lûtna kot chu meter thuma lien a na, a sîr tuoka banghai chu meter thum le a chenve vé vea sei a nih.
{41:4} Pindan sûngril chu a hang inkhi a, a dung le a khang chu an inchen a, meter sawm vé vè a nih. Ama chun, "Hi hi Hmun Thienghlim Tak chu a nih" tiin a mi hril a.
{41:5} Chu zoah tempul bang sàzie chu a'n khi a, meter thuma sà a nih. Bang thut ring chun puo tieng pindan meter hnia lien a um tluonsuok a.
{41:6} Chuong a sîr pindanhai chu sawng thuma insânga bawl a na, sawng tinah pindan sawmthum pei a um a. Tempul bang chu sawng tinah a zui thla hret hret a. In sawng chu tempul bang thut sordawka innghat a na, tempul bang ringsana innghat a um nawh.
{41:7} Tempul bang inzui tung hret hret le inmilin pindanhai chu an iner tung hret hret thung a. Sawng hnìnaa kaina kailawn a um a, chu taka inthok chun sawng thumnaa kaina kailawn a um pei a.
{41:8} Tempul sìr tuokin lungrem pawng ka hmu a, chu chunga chun pindanhai chu an rem a, lungrem insàngzie chu inkhìna hmol chen, meter thum a nih.
{41:9} Hieng pindan huol hin lam meter hni le a chenvea lien a um suok vong a, bang meter hni le a chenvea sàin a huol suok bok a.
{41:10} Hi bang puo tieng hin thiempuhai umna pindan le inkârah tempul vêl tuokin hmun awl, a khang meter sawma lien, a um a.
{41:11} Hi hmun awla inthok hin hmar tieng le sim tieng a sûng tieng lùtna ding kotkhâr pakhat vé vè, meter hni le a chenvea lien a um a.
{41:12} Tempul chawr, tlâk tieng nghaa in chu a khang meter sawmthum le pangaa lien a na, a vêla inhuonna bang seizie chu meter sawmli panga le a sàzie chu meter hni le a chenve a nih.
{41:13} Chun, tempul thut lienzie chu a'n khi a, a dung meter sawmngaa sei a na, tempul tuolzawl le in um chu meter sawmnga bok a nih.
{41:14} Chun, suo tieng tempul kota hmun awl le tuolzawl lienzie khom chu meter sawmnga bok a nih.
{41:15} Tlâk tieng tuolzawl epa ngha tempul le a bathlàrhai chu a'n khi a, meter sawmnga bok a nih.
{41:16} Hmun Thienghlim, Hmun Thienghlim Tak, tuolzawl epa um tuolpûk bang le tuong le tukver chînhai po po chu thingphèka inthuo vong a nih.
{41:17} Hmun thienghlim lùtna kotkhàr lu chung le hmun thienghlim pindan le a tuol tieng pindan banga chun a'n khat tawkin cherub lim le tûm thing lim an ker a,
{41:18} cherub inkârah tûm thing lim a um pei a, cherubhai chun hmâi pahni an nei seng a.
{41:19} Khing khata inthoka tûm thing tienga ngha chun mihriem hmêl a put a, a khing tienga inthoka tûm thing tienga hung ngha chun sakeibaknei hmèl a put thung a. Chuong ang chun tempul sùng inthuona thingphèk banga chun a vêlin an ker a.
{41:20} Hmun Thienghlim tuonga inthoka kotkhàr lu chung chenin cherub le tûm thing lima ker suok vong a nih.
{41:21} Hmun Thienghlim Tak lùtna kotkhàr bieng chu thing kil li neia siem a na, Hmun Thienghlim Tak lùtna kotkhàr bieng khom chuong ang boka siem chu a nih.
{41:22} Hmun Thienghlim Tak kotkhàr bula chun thinga siem maichàm ang deu, meter khat le a chenvea insâng le a dung le khang meter khat vé vea lien a um a, a kil le mong le kawmhai chu thinga siem vong a nih. Chun, mi chun ka kuomah, "Hi hi LALPA hmaa dawkàn chu a ni hih" a ta.
{41:23} Tempul sûnga Hmun Thienghlim le Hmun Thienghlim Tak kotkhàrhai chu phel hni neia siem a na,
{41:24} a laia nam hong thei a na, phel tin chu kopza pahnia inbûk a nih.
{41:25} Hmun thienghlim lùtna kotkhàr puo tieng chun banga an ker ang bok cherub lim le tûm thing lim an ker a; a tuolpûk chunga chun thingphèk an dàp a.
{41:26} Tuolpûk bang a khing a khing chun tukver hong thei lo a um a, chu taka chun tûm thing lim an ker a. Tempul sìra pindan lu chunga chun thingphèk an dâp vong bok a.
{42:1} Chun, mi chun tempul hmar tieng kota inthok chun a mi suokpui a, a chuonhnuoiah kan lùt a, a chuonchung bang le inzoma hmar tienga pindan tam tak an bawlna hmuna chun a mi fèpui a.
{42:2} Hieng hmar tieng nghaa pindan intlar hi a dung meter sawmnga le a khang meter sawmhni pangaa lien a nih.
{42:3} Pindan thlêr khat chun a chuonchung tuolzawl meter sawma lien tieng chu a ngha a; pindan thlêr dang chun a chuonhnuoi thlèra lungrem tieng chu a ngha a, sawng thuma sawng tin bathlàr chu an inhmaton a.
{42:4} Hmar tieng ngha pindan kotkhâr hmaa chun inlonna meter ngaa lien le meter sawmngaa sei a um a.
{42:5} Pindan chunghnung tak chu inlonna ding bathlàrin hmun a aw lien leiin a lailung le a hnuoi tienga pindan nêkin a chîn lem.
{42:6} Sawng thum ni sien khom in dang anga ban nei ve lo a ni leiin a, a hnuoi pindan nêkin a chung tieng pindan chu a chîn hret hret pei a nih.
{42:7} Pindan hrûla chun bang, meter sawmhni le pangaa sei, tuolzawl puo lem hnaia chun a um a.
{42:8} Tuolzawl puo lem hnaia pindan tlar chu meter sawmhni pangaa sei a na, tempul ep tienga pindan thlèr seizie chu meter sawmnga a nih.
{42:9} A chuonhnuoi tuola inthoka pindana kai tungna kailawn suo tieng panga chun a um.
{42:10} Sim tieng khom tempul chuonhnuoi bang hrùl, tuolzawl bul, bang puo tieng epin pindan tlar a um a,
{42:11} hmar tienga mi ang charin pindan tlar inkàra chun lampui a um a, a dung le khang, a lùtna le suokna kotkhàr lienzie khom inang vonga bawl a nih.
{42:12} Pindan tlar ep bang hrùla chun suo tienga inthoka lùtna kotkhàr a um bok a.
{42:13} Chun, ama chun ka kuomah, "Tempul tuolzawl nghaa um sim tieng le hmar tienga pindanhai hi thiempuhai umna a na, LALPA hmaa inlang hlak thiempuhai chun inthawina sa thienghlim chu hi hmuna hin an fàk ding a nih. Inthawina thil thienghlim, bu le bâl thilhlânhai, suol thawina thilhlânhai le bawsietna thilhlânhai chu an sie khawm ding a nih, Hmun Thienghlim a ni si a.
{42:14} Chu Hmun Thienghlima thiempuhai an lùt tah chun, a chuonhnuoi tuolzawla an fe nawk ding pha an rongbawlna silfèn an hlìp hmasa zet naw chun an suok phal a ni nawh, an silfèn khom chu thil thienghlim a ni si a. Mipui umnaa an fè ding chun silfèn an inthlàk hmasa zet ding a nih" a ta.
{42:15} Tempul le a tuol vêl po po a'n khi zo chun suo tieng kotkhàrah a mi suokpui a, tempul ram lienzie chu a vêlin a'n khi a.
{42:16} Sak tieng bang chu a'n khi a, a'n khìna hmol ang chun meter zahni sawmnga a nih.
{42:17} Hmar tieng bang a'n khi a, a'n khìna hmol ang chun meter zahni sawmnga bok a nih.
{42:18} Sim tieng bang chu a'n khi a, an khìna hmol ang chun meter zahni sawmnga a ni nawk a.
{42:19} Thlang tieng bang chu a'n khi a, a'n khìna hmol ang chun meter zahni sawmnga bok a nih.
{42:20} Chuongchun, a bang kil li a'n khì zo chun a dung tieng meter zahni sawmnga, a khang meter zahni sawmnga a nih. Bang chu hmun thienghlim le vàntlâng umna tuolzawl daidantu a nih.
{43:1} Chun, mi chun suo tieng kotkhàrah a mi thuoi a.
{43:2} Ngai ta, suo tienga inthoka LALPA ropuina hung chu ka hmu a. A rawl chu tuipui insok ri ang a na, a ropuina leiin hnuoi chu a èng phut a.
{43:3} Inlàrna ka hmua a'n lang dàn chu, khawpui sukse dinga a hung tum le Kebar vadung kama inlàrna ka hmua mi ang bok kha a na, bokkhupin hnuoiah ka tlu a.
{43:4} Suo tieng kotkhàra inthokin LALPA ropuina chu tempula chun a hung lùt a.
{43:5} Chun, Thlarauin a mi chawi kàng a, tempul chuonchunga chun a mi'n thum a, LALPA ropuinain tempul chu a sip a.
{43:6} Mi chu ka bula a ngìr laiin tempul sûnga inthokin tuin amanih mi hung bein ka hriet a.
{43:7} Ama chun, "Mihriem naupa, hi hi ka lalthungpha umna hmun, ka kepha innghatna, Israel nauhai laia kumkhuoa ka chèngna ding hmun chu a nih. Israel sûngkuohai leh an lalhai chun ka lakah uirein, hringna nei lo an lalhai milem biek chu zuiin ka hmun thienghlim hi sukporchè ta ngai naw ni hai.
{43:8} Ka sumphuk bulah an sumphuk rem a, ka kotkhàr bieng le an kotkhàr bieng intawka rem a, kan inkârah bang chauh an intlàktir lai khan an thilthaw tirdakum tak chun ka hming thienghlim an sukporche a; chuleiin, ka lungsenin anni chu ka hrem a nih.
{43:9} Tuta inthok hin chu an nawchi zorna bànsan hai sien, an lalhai lembiek, hringna nei lo milemhai chu sie hmang bok hai sien, anni lai kumkhuoin chêng ka tih.
{43:10} "Nang mihriem naupa, Israel sûngkuohaiin an thil suol thaw an inzakna dingin tempul lem ka'n hmutir che le a ruohmang kha inentir tawl rawh.
{43:11} An thil suol thawhai leia inzak nachang an hriet chun, tempul um dàn ding hai, a lùt le suokna ding hai, a riruong iengkim, a hmang dàn ding le vong dàn dinghai inentir rawh. An mithmua ngei ziek thla diem rawh, ringum taka a riruong ang chu zui a, a thaw dàn dinghai chu an zawm theina dingin.
{43:12} Hi hi tempul dàn chu a nih. Tempul ngirna tlâng sipzawl chen hi hmun thienghlim a nih. Hi hi tempul dàn phung chu a nih.
{43:13} "Tong seic hmanga inkhiin maichàm lienzie chu hieng ang hi nîng a tih: a hnuoi thut chu lung rem, centimeter sawmngaa sa, a khang lienzie chu centimeter sawmnga, a kotlâng chu puo tienga inthoka inkhiin centimeter sawmhni le pangaa insâng a ni ding a nih.
{43:14} Maichàm thuta chun a sersuon, meter khata insâng le centimeter sawmngaa lien chu innghat a ta, chu chunga chun meter hnia insângah a sersuon lien lem, centimeter sawmngaa lien chu innghat a tih.
{43:15} Meter hnia insâng maichàm tap zawl kil lia inthok chun ki pali a hung dawk suok ding a nih.
{43:16} Maichàm tap zawl chu kil li nei nîng a ta, a dung meter ruka sei le a khang meter ruka lien a ni ding a nih.
{43:17} Maichàm tap inthutna tuong chu kil li nei, a dung le a khang meter sari vé vea lien, a rei tlâng chu centimeter sawmhni le pangaa insâng a ni ding a nih. A thuta chun a vêlin tui luong suokna centimeter sawmngaa lien a um ding a nih. Maichàm tapa lawn kaina ding suo tieng pangah kailawn a um ding a nih.
{43:18} Chun, ama chun, "Mihriem naupa, Lalpa PATHIEN chun hieng hin a tih: maichàm in bawl phaa maichàma pumraw thilhlâhai in inhlàn dàn ding le thisen in thè dàn ding chu hieng ang hin a nih:
{43:19} Thiempu, Levi chia mi Zadok thlahai chauh ka hmaah hung thei an ta, suol thawinaa an inhlàn ding bawngchal tuoi i pêk hlak ding a nih" ti hi Lalpa PATHIEN thu suok a nih.
{43:20} "Ran thisen chu iemani zàt lâng i ta, maichàm ki li le a rei po po le a thut sordawk kil li le a rei po poah tât i ta, maichàm chu inthienin inremna i siem ding a nih.
{43:21} Suol thawina bawngchal tuoi chu lâng i ta, tuolah, Tempul tuola hmun ruot bìka chun i raw hmang ding a nih.
{43:22} "Chun, a ni hninaa chun kèlchal, hmêl hem lo chu suol thawina dingin in inhlàn ding a nih. Bawngchal tuoi thisena maichàm in inthien ang bok khan maichàm chu in inthien ve ding a nih.
{43:23} Maichàm inthien chu in thaw zo hnungah ran ruol laia mi bawngchal tuoi, hmêl hem lo le beramchal, hmêl hem lo chu in inhlàn ding a nih.
{43:24} LALPA hmaah inhlàn in ta, thiempu chun machi phul a ta, LALPA kuoma pumraw thilhlânah inhlàn a tih.
{43:25} "Ni sari sûng chu ni tin suol thawina dingin kêlchal inhlàn in ta, ran ruol laia mi bawngchal tuoi le beramchal, hmêl hem lo chu in inhlân bok ding a nih.
{43:26} Maichàm inthien faina dingin ni sari sûng awng a ta, chu zoah sawp fai in ta, maichàm chu ser thienghlim hung ni tâng a tih.
{43:27} Chuonghai chu thaw zo a ni phâ leh, a ni riet nia inthokin thiempuhaiin pumraw inthawinahai le inremna inthawinahai chu maichàmah inhlàn an ta, keiin lo pom ka tih ti hi Lalpa PATHIEN thu suok a nih" a ta.
{44:1} Suo tienga inthoka Hmun Thienghlim chuonhnuoi lùtna kotkhàra chun a mi thuoi kìr a, a lo inkhàr a. LALPA chun ka kuomah, "Hi kotkhàr hi inkhâr zing a ta, hong ni naw ni a, tu khom lût naw ni hai.
{44:2} LALPA, Israel Pathien hung lùtna a ni leia inkhâr zing a nih.
{44:3} Lal ruok chu LALPA hmaa ruoi kîl dingin bathlàr hi hrawin ama chauh lût thei a ta, chu a hungna lampuia bok chun hung kìrin suok nawk a tih" a ta.
{44:4} Chun, mi chun hmar tienga inthoka lùtna tempul kota chun a mi thuoi a. LALPA tempul chu LALPA ropuinain a sip a, bokkhupin ka tlu a.
{44:5} LALPA chun ka kuomah, "Mihriem naupa, fimkhur takin en la, LALPA tempul hmang dàn ding chungthua dàn ka hrilhai po po che hi chîk tak le lung lût takin ngàithla rawh. Tempula lùt dàn le hmun thienghlima inthoka suok dànhai hi i lungrilin inchik rawh.
{44:6} Hel hmang Israel sûngkuohai kuomah hieng hin hril rawh: 'Hi hi Lalpa PATHIEN hril chu a nih: Aw Israel sûngkuohai, in chìng dàn tirdakum hi ka nghok tawk tah.
{44:7} In chìng dàn tirdakum chu la dit tawk loin, lungril le taksaa ser tan lo ram dang mihai chu ka hmun thienghlimah hung thuoiin ka tempul in sukporche a, bu le bâl le thàu le thisen in inhlàn lai zingin ka thuthlung in bawsiet zing bok a.
{44:8} Ka hmun in vong thienghlim naw a, a vongtu dingin hnam dang mi in sie lem a.
{44:9} Lalpa PATHIEN chun hieng hin a tih: 'Lungril le taksaa ser tan lo hnam dang mi tu khom, Israelhai laia chênghai chen khom, ka hmun thienghlimah an lût ding a ni nawh.
{44:10} "Milem hnota Israelhai an invâk hmang lai khan Levi thlahai khomin an mi hlat a, an bawsietna maw chu tuor an tih.
{44:11} Ka Hmun Thienghlimah rong bawlin, kotkhàr vêngtu nîng an ta, mipui pumraw thilhlân ding le inthawinaa an ran inhlànhai chu thatpêk an ta, an lo thangpui ding a nih.
{44:12} Mipuiin milem an biek lai khan an thil inhlànhai lo inhlànpektu an ni a, suola Israel sûngkuohai intlûktirtu bul an ni leiin, an thil suol thaw maw an phur ngei dingzie kut phar meuin thu ka lo intiemkam tah a nih ti hi Lalpa PATHIEN thu suok a nih.
{44:13} Thiempu angin ka hmaah rong bawlin an hung inlang ding a ni naw a, ka thil serhai le thilhlân thienghlim takhai hnaia khom an hung ding a ni bok nawh; an thil chìng tirdakum leiin inzakna tuor an tih.
{44:14} Chuong sà khom chun tempul vêngtu le thaw ding um taphot thaw dinga tirtawnah ka sie tawl a nih.
{44:15} "Thiempu, Levi chia mi, Zadoka thlahai ruok chu ka laka Israelhai an invàk hmang lai khoma ringum taka ka Hmun Thienghlim vongtuhai an ni leiin, anni chauh ka rong bawlin ka hmaah inlang thei an ta, thàu le thisen ka kuomah hung inhlàn an tih, ti hi Lalpa PATHIEN thu suok a nih.
{44:16} Anni chauh ka Hmun Thienghlimah lût an ta, ka dawkàn hung hnai an ta, ka rong bawl an tih.
{44:17} " Tempul chuonchung an hung lùtin pat zâi inhmi hmanga khawng korfuol hâk an ta, a chuonchung zawl amanih tempul sûng amania rong an bawl laiin sahmula siem silfèn hrim hrim an inbel ding a ni nawh.
{44:18} Pat zâia inthoka khawng lukawm kawm an ta, pat zâi inhmi hmanga khawng kekor bun bok an ta, thlan suksuok thei chi ieng khom an inbel ding a ni nawh.
{44:19} Chuonhnuoi zawla vàntlâng umnaah an fè phâ leh an silfèn inthlâk an ta, a siena dinga pindan ser hrana chun màksan an ta, silfèn dang inbel an tih. Chuong naw chun an silfèn thienghlim chu mipuiin tawk palh an ta, tuor rawi an tih.
{44:20} "An lu an invaw koltir ding a ni naw a, an sam an hla sei ding a ni naw a, an invawtir hlak ding a nih.
{44:21} Tempul chuonchung sûng lùt hnungin thiempu tu khomin uoiin an dawn ding a ni nawh.
{44:22} Hmeithai amanih mi mâk hnung amanih nuhmeiah an nei ding a ni naw a, Israel thlaa mi nunghak thienglâm amanih le thiempuhai thisan hmeithaihai chauh nuhmeiah an nei ding a nih.
{44:23} Thiempuhai chun thil ser thienghlim le thil naran danglamzie le thil porchê le thil inthieng thlier hrang dàn ka mihai an inchùktir ding a nih.
{44:24} "Thubuoi hrim hrimah thiempuhai chu rorêltu nîng an ta, ka dàn thusuok angin an rèl ding a nih. Kût hmang dinga ka ruothai po poa chun ka dànhai le thupêkhai kengkawin, ka chawlnihai an vong thienghlim ding a nih.
{44:25} "Mithi ruong hnaia fein thiempu chu a'n sukporchè ding a ni nawh; mithi chu a nu le pa amanih, a naunu le naupa amanih, a unaupa amanih, pasal la nei lo a farnu amanih a ni ruok chun insukporchè thei a tih.
{44:26} A'n thienfai hnungah ni sari sûng a la nghâk ding a nih.
{44:27} Hmun Thienghlim chuonchunga hmun thienghlima rongbawl dinga a lùt ni chun, ama ta dingin suol thawina a'n hlàn ding a nih ti hi Lalpa PATHIEN thu suok a nih.
{44:28} "Thiempu chun rochan ieng khom a nei ding a ni nawh; a rochan nei sun chu keima chauh hi ka ni ding a nih. Israelhai lai chanpuol ieng khom in pèk ding a ni nawh; keima hi an chanpuol chu ka nih.
{44:29} Fàk ding an hung inhlànhai, suol thawinaa an thil inhlànhai le bawsietna chungah an thil inhlànhai le Israel ram sûnga LALPA ta dinga an thil serhai po po chu an ta ding a nih.
{44:30} Rà hmasa laia a tha takhai, in thil inhlàn tinrênga a tha takhai chu thiempuhai ta ding a nih. Fàk dinga beiphit thar in hmet hmasa tak chu thiempu kuomah inhlàn ro, in insûngah malsawmna a châm zing theina dingin.
{44:31} Thiempuhai chun sa tlaw hrim hrim, vate amanih, ran amanih, ram sain a sè le amaa thi amanih sa hrim hrim an fàk ding a ni nawh.
{45:1} " Chu bakah, rochan dinga ram in sem pha leh LALPA chan ding ram bung khat, a dung kilometer sawmpahni le a chenvea sei le a khang kilometer sawma lien chu in ser hrang ding a nih; chu hmun pumpui chu hmun thienghlim nîng a tih.
{45:2} Hi hmuna hin tempul bawlna ding hmun kil li nei, sîr tin meter zahni sawmnga senga sei ruot in ta, chu chu meter sawmhni le pangaa lienin sîr tinah hmun ruokin a huol vel ding a nih.
{45:3} Chun, hi inkhi ta saa inthok hin a dung kilometer sawm le a khang kilometer nga inkhì suok rawh. Chu sûnga chun LALPA Hmun Thienghlimtak chu a um ding a nih.
{45:4} Chu hmun ser chu LALPA rong bawl dinga a hmaa hung hnaitu thiempuhai chan dinga hmun ser a ni ding a nih. Chu hmun chu an in hmun ding le hmun thienghlim ta dinga hmun ser nîng a tih.
{45:5} Hi ram bula hin tempula rongbawltu Levihai puola ram ser, a dung kilometer sawmpahni le a chenve le a khang kilometer nga um a ta, an chèngna khawpui nîng a tih.
{45:6} Ram ser hrang tah hrùla hin khawpui hmun ding a dung kilometer sawmpahni le a chenve le a khang kilometer hni le a chenve inkhi suok unla, chu chu Israel sûngkuo po po ta ding nîng a tih.
{45:7} Lal chanpuol ram chu ram ser hrang tah le khawpui hmun dinga ruot sîr tuok vé vè chu nîng a tih. Tlâk tieng panga mi chu tlâk tieng pangah inzar a ta, suo tieng panga mi chu suo tieng inzar bok a ta, Israel hnam pakhat chanpuol dinga ruot tiet a ni ding a nih.
{45:8} Chu po chu Israel rama lal chanpuol bik ram chu nìng a ta, ka lalhai chun ka mihai nêksawr ta naw ni hai a, Israel sûngkuohai chu an hnam dungzui peiin an chanpuol ram ding sempêk lem an tih.
{45:9} Lalpa PATHIEN chun hieng hin a tih: "Aw Israel lalhai, a huntawk tah! Inpawngnêkna le innêksawrna po po bànsanin, thil fel le indik thaw chîng lem ta unla, ka mihai hi an rama inthokin nêk suok ta naw ro" ti hi Lalpa PATHIEN thu suok a nih.
{45:10} "Phahla indik le bùkna lung le inkhìna indik tak hmang seng ta ro. Thil hul inkhìna efa le thil intui inkhìna bat indik tak hmang ro.
{45:11} Efa le bat hi an intluk char ding a nih. Thil inkhina homer-a inthoka inkhì ding a nih. Homer 1= Efa 10=Bat 10
{45:12} Chun, in bùkna lung chu hieng ang hin nîng a tih: gera 20=shekel 1, shekel 60=mina 1
{45:13} "Chun, in lo tharsuok in pèk zàt ding chu hieng ang hin a nih: huit le barli chu phur sawmruk peiah phur khat nîng a ta,
{45:14} oliv hriek chu bûk zakhat peiah bûk khat (chu chu bath 10=1
{45:15} beram chu Israel ram tui le hlobet thatna hmuna ran ruol laia zahni peia pakhat nîng a tih. Hieng ranhai hi bu le bâl thilhlâna dàm, pumraw thilhlâna dàm, inremna thilhlâna dàm le mipui ta dinga suol thawina thilhlâna dàm in hmang ding a nih" ti hi Lalpa PATHIEN thu suok a nih.
{45:16} "A rama mi po poin hieng thilhlânhai hi lal kuomah an hung pèk ding a nih.
{45:17} Chun, kût huna dàm, thla thar lawmnaa dàm, chawlnia dàm le Israel sûngkuo ta dinga ruot kût hmangna hrim hrima dàm pumraw inthawina thilhlân hai, bu le bâl thilhlân hai, dawn thilhlân hai, inremna thilhlân hai, mipui thatna dinga inthawina thilhlân hai le Israel sûngkuo suol thawinaa hmang ding thilhlân hai po po chu lalin a tum ding a nih.
{45:18} Lalpa PATHIEN chun hieng hin a tih: "Thla khatna ni khatnaah bawngchal tuoi hmêl hem lo thatin tempul inthien rawh.
{45:19} Thiempu chun suol thawina ran thisen chu lâng a ta, tempul kotkhàr bienga hai le maichàm rei le a ki lia hai le a chuonchung kotkhàr bienga hai chun tât a tih.
{45:20} Chuong ang bokin a ni sarinaah suol thaw pal amanih le hriet naw leia thilsuol thawhai ta dingin tempul chu inthien nawk a tih.
{45:21} "Thla hmasa tak ni sawm le ni lia chun fekân kùt inser in ta, ni sari sûng chu chol thang lo bei in fàk ding a nih.
{45:22} Chu ni chun lalin ama le a rama mi po po suol thawina dingin bawngchal tuoi tumpêk a tih.
{45:23} Kût hun ni sari sûng po chun ni tin pumraw inthawina dingin bawngchal tuoi pasari le beramchal pasari, hmêl hem lo tumpêk a ta, suol thawina dingin kèlchal pakhat tum zie bok a tih.
{45:24} Beiphit inhlàn ding khom bawngchal pakhat peiah efa khat le efa khat peiah hriek hine khat a tumpèk ding a nih.
{45:25} Thla sarina, ni sawm le ni nga nia kûta chun ni sari sûng chuong ang bok chun thawng in ta, suol leia inthawina dàm, pumraw inthawina dàm, bei inhlànhai le hriek inhlànhai khom tumpêk vong a tih" a ta.
{46:1} Lalpa PATHIEN chun hieng hin a tih: Suo tienga inthoka a chuonchung lùtna kotkhàr chu sinthaw hun ni ruk sûng khâr in ta, chawlni le thla thar nia ruok chu in hong ding a nih.
{46:2} Lal chu chuonchung lûtna bul tuolpûka chun lût a ta, kotkhàr bula chun ngîr a ta, thiempuhai chun pumraw inthawina le inremna inthawina thilhlânhai chu inhlàn an ta, kotkhàr bul tuolpûka inthok chun Pathien chawibiek a ta, chu zoah suok a ta, kot ruok chu zàn tieng chen khàr lo ding a nih.
{46:3} Vàntlâng mipui khomin chawlni le thla thar niah kotkhàr bul tuolpûka inthok chun LALPA an chawibiek ding a nih.
{46:4} Chun, lalin chawlnia LALPA kuoma pumraw thilhlân a'n hlàn ding chu beramte paruk le beramchal pakhat, hmêl hem lo vong a ni ding a nih.
{46:5} Beramchal pakhat peiah beiphit efa khat, beramte a ni ruok chun a pêk thei ang ang, inhlàn a ta, chun efa khatah hriek hin khat pei inhlàn bok a tih.
{46:6} Thla thar niah bawngchal tuoi pakhat, beramte paruk le beramchal pakhat, hmêl hem lo vong, inhlàn a tih.
{46:7} Bu le bâl thilhlâna dingin bawngchal pakhatah beiphit efa khat, beramchal pakhat peiah efa khat, beramte a ni ruok chun a pêk nuom zât zàt pêng a ta, hriek chu efa khat peiah hin khat nîng a tih.
{46:8} Lal chu a hung lût tieng kotkhâr bul tuolpûkah lût a ta, chu taka inthok bok chun suok nawk a tih.
{46:9} "Vàntlâng mipui ruok chu kût nia LALPA hmaa an hung inlang pha leh, hmar tieng kotkhàra lûthai chu sim tieng kotkhàrah suok an ta, sim tieng kotkhàra lûthai chu hmar tieng kotkhàrah suok an tih. Tu khom a hung lûtna tieng suok loin an hma zawn khing tienga kotkhàra chun a suok ding a nih.
{46:10} Lal khom anni ruolin lût vèng a ta, an suok ruolin suok vèng a tih.
{46:11} "Kût ni le kûtpuia bei an inhlàn chu bawngchal tuoi pakhatah efa khat, beramchal pakhatah efa khat, beramte a ni ruok chun an pèk thei ang ang le efa khat peiah hriek hin khat pei a ni ding a nih.
{46:12} "Chun, lalin ama lung puok le nuom thua LALPA kuomah pumraw thilhlân amanih inremna thilhlân amanih a'n hlàn ding chun suo tieng kotkhàr chu ama ta dingin hongpêk nîng a tih. Pumraw thilhlân le inremna thilhlânhai chu chawlnia a thaw hlak angin inhlàn a ta, chu zoah suok a ta, kotkhàr chu khàr nîng a tih.
{46:13} "Tûk tin LALPA kuomah pumraw inthawina dingin beramte kum khata upa, hmêl hem lo in inhlàn ding a nih.
{46:14} Tuk tin beiphit inhlàn ding buotsai in ta, efa hmun ruka thea hmun khat le a hmet zoina ding hriek hin hmun thuma thea hmun khat leh; chu chu kumkhuoa LALPA kuoma bei in inhlàn dàn ding chu a nih.
{46:15} Hieng ang hin pumraw thilhlâna inhlàn rop dingin beramte dàm, beiphit inhlàn ding dàm le hriek inhlàn ding dàm chu tûk tin in buotsai hlak ding a nih" a ta.
{46:16} "Lalpa PATHIEN chun hieng hin a tih: Lalin a naupahai laia mi tu kuoma khom a rochana mi thilpêk a pêk chun a thlàhai ta nîng a ta, an rochan hung ni tàng a tih.
{46:17} Sienkhom, a rochana mi chu a siehlaw tu amanih kuomah a pêk chun, bawi insuo kum chenin a siehlaw chun nei thei a ta, chu zoah lal kuomah a pêkkir nawk ding a nih; lal ro pangngai chu a naupahai ta ding a nih.
{46:18} Chun, lalin mihai rochan a lâkpèk ding a ni naw a, an in le loa inthokin a hnot suok ding a ni bok nawh. Mani in le loa inthoka ka mihai sukthlong an ni nawna dingin, lal chun ama chanpuol ngeia mi chu a naupahai kuomah rochanin a pêk ding a nih" tiin.
{46:19} Chun, sim tienga inthoka lùtna bula thiempuhai umna pindan thienghlim, hmar tieng nghaa chun a mi thuoi a, a chawr, khaw thlang tienga hmun um chu a mi'n entir a.
{46:20} Ama chun ka kuomah, "Hi hi thiem naw chang leia inthawina thilhlân dàm le suol thawina thilhlân dàm an suongna hmun le bu le bâl thilhlâna an beiphit hung pêkhai an urna hmun chu a nih. Mipui chunga thil poi a tlung pal nawna dingin thil thienghlim hrim hrim a chuonhnuoi zawla làk thlâk ding a ni nawh" a ta.
{46:21} Chun, a chuonhnuoi tuolzawla mi thuoiin a mi fang kuolpui a, kil tina chun tuolzawl tekem a lo um vong a.
{46:22} An huonna kil lia tuolzawl tekem, banga inhuon chu a dung meter sawmhni le a khang meter sawmpanga seng a nih.
{46:23} Chuong tuolzawl tekem sir tuok chu lungrem vong a na, a hnuoia chun a vêlin thlai suongna ding thuk a um a.
{46:24} Chun, ka kuomah, "Hienghai hi thlai suongna hmun, tempula rongbawltuhaiin mihai inthawina sa an suongna hmun chu a ni hih" a ta.
{47:1} Mi chun tempul kotkhàrah a mi thuoi kìr nawk a, suo tieng ngha tempul kotkhàr bula inthok chun tui a hung luong suok a, tempul chu suo tieng ngha a ni hrim a; tui chu tempul sim tienga luongin maichàm chang tieng sîra chun a hung luong thla a.
{47:2} Hmar tienga inthoka lùtna kotkhàra chun a mi thuoi suok a, sak tienga inthoka lùtna kotkhàr bul chen a mi thuoi a, chang tieng koa chun tui chu a hung luong suok a.
{47:3} Mi chun inkhìna hmol chawiin sak tieng a pan a, meter zanga a'n khi chun tui chu a mi'n pal kàitir a, kemit chen a nih.
{47:4} Chun, meter zanga a'n khì nawk a, tui chu a mi'n pal kàitir nawk a, khûp chen a ni ta a. Meter zanga a'n khì nawk a, tui chu a mi'n pal kàitir nawk a, kawng chen a ni ta a.
{47:5} Chun, meter zanga a'n khì nawk a, tui chu ka pal kài ruol loa lien le inhlieuna khopa inthûk, tû pal kai thei lo ding a hung ni ta a.
{47:6} Mi chun ka kuomah, "Mihriem naupa, hi hi i hmu am?" a ta, vakam tieng chun a mi thuoi kîr nawk a.
{47:7} Vakam ka tlung chun a kam tuoka thing zîng khup el chu ka hmu a.
{47:8} Ama chun ka kuomah, "Hi tui hi khaw sak tieng a luong a, Jordan vadung a zuk fin a, Tuipui Thi-ah a luong lût a, tuipui tui chu tui thienghlimah a siem a nih.
{47:9} Vadung hi a luongna taphotah thilhring chi tinrêng pung an ta, nga hung tam èm êm an tih; hi tui hi tuipui al sukthienghlimna ding le a luongna taphota hring tinrêngin an dam phàna dinga hung luong a ni si a.
{47:10} A kama chun ngamantuhai ngîr khup an ta, Engedi kaia inthoka Eneglaim kâi chenin lèn dèngna hmun nîng a ta, nga chi hrang hranghai chu Mediterranean tuipuia nga ang elin hung tam an tih.
{47:11} Vakam chirdûp le dûmhai ruok chu chi khura hmang dingin la al zing tho a tih.
{47:12} ​Vadung kam tuoka chun thei kung chi tinrêng to a ta, a hnà vuoi ngai naw ni a, kûr tukin rà insuo zing an tih. Tempula inthoka tui luong suokin a chawm leiin thla kipin ràng an tih. An rà chu bu ding a na, an hnà chu damna ding a tih" tiin.
{47:13} Lalpa PATHIEN chun hieng hin a tih: "Hieng ang hin Israel hnam sawm le hnam hnihai rochan ding ram chu thepêk i ta, Josefa chun chan hnih chang a tih.
{47:14} Ram chu chan inang sengin i sem ding a nih. In pi le puhai kuoma kut phar meua pèk ka tiem tah a ni leiin, ram chu in rochan nîng a tih.
{47:15} Hi hi an ramri inthè dàn ding chu nîng a tih: Hmar tieng ramri chu Tuipui Lienaf inthoka Hethlon fe thlengin Hamat lùtna kawnah Zedad khuo chen fèng a ta,
{47:16} Hamat le Berotha-a fe pei a ta, Hamat kawn le Damaska inrìna laia um Sibraim fe thlengin, Hauran ramri bula um Hazer Hatikon chen fêng a tih.
{47:17} Chuongchun, hmar tieng ramri chu Tuipui Liena inthokin Damaska hmar tieng ramri bula Hazar Enan chen le Hamat ramri bul chen fèng a ta, chu chu hmar tieng ramri chu nîng a tih.
{47:18} Sak tieng ramri chu Hauran le Damaska inrìnaa inthokin sim tieng panin fèng a ta, Jordan vadung zui a ta, thlang tieng chu Jordan vadung nîng a ta, sak tieng chu Gilead ram nîng a ta, ramri chu Tuipui Thiah fein Tamar chen tlung a tih. Hi hi sak tieng ramri chu nîng a tih.
{47:19} Sim tieng ramri chu Tamar-a inthokin sim tieng panin Meriba-Kades chen fèng a ta, chu taka inthokin Aigupta Ruom hrawin Tuipui Lien chen tlung a tih. Hi hi sim tieng ramri chu nîng a tih.
{47:20} Thlang tieng chu Tuipui Lien leh inrìng an ta, Hamat lùtna kawn zawn chenin fèng a tih. Hi hi thlang tieng ramri ding chu a nih.
{47:21} "Chuongchun, ram hi Israel hnam lai a chî chiin in insem ding a nih.
{47:22} Nangni ta dinga rochan ding le nangni laia in sà phuna chêng ram dang mi, nau le tè neia khawsahai khom an chan ding ram in sem ding a nih. Anni chu Israelhai anga a ram mi hrim anga ngaiin, Israel hnamhai lai nangni ang bokin chan an nei ve ding a nih.
{47:23} Hnam dang mihai chu tu hnam laia lo khawsa khom ni hai sien, an khawsakna hmuna chun an chan ding ram in ruotpèk ding a nih" ti hi Lalpa PATHIEN thu suok a nih.
{48:1} "Hienghai hi hnam, an hnam hming senga inchika umhai chu an nih: Hmar tieng ramri,Hethlon fe thlenga Hamat lùtna kawn chen; Hazar Enan le Hamat khèla Damaska hmar tieng ramri chen, sak le thlang zawngin chan khat chu Dan hnam chan nîng a tih.
{48:2} Danhai chan le inrì, sak le thlang zawnga chan khat chu Aser hnam chan nîng a tih.
{48:3} Aser-hai chan le inri, sak le thlang zawnga chan khat chu Naftali hnam chan nîng a tih.
{48:4} Naftali-hai chan le inri, sak le thlang zawnga chan khat chu Manase hnam chan nîng a tih.
{48:5} Manase-hai chan le inri, sak le thlang zawnga chan khat chu Efraim hnam chan nîng a tih.
{48:6} Efraim-hai chan le inri, sak le thlang zawnga chan khat chu Reuben hnam chan nîng a tih.
{48:7} Reuben-hai chan le inri, sak le thlang zawnga chan khat chu Juda hnam chan nîng a tih.
{48:8} "Judahai chan le inri, LALPA kuoma a bîka ram in pèk dinga ruot chu a khang kilometer sawmpahni le a chenve le a dung kilometer ngaa lien nîng a ta, a laia chun Tempul um a tih.
{48:9} LALPA kuoma in pèk ding ram lienzie chu a dung kilometer sawmpahni le a chenve le a khang kilometer sawmg a nih.
{48:10} Hi taka inthok hin thiempuhai chèngna dingin hmun ser ruot in ta, chu chu sak tieng le thlang tieng kilometer sawmpahni le a chenve nîng a ta, sim tieng le hmar tieng zawngin kilometer nga nîng a tih. A lailunga chun LALPA Tempul um a tih.
{48:11} Hi hmun thienghlim hi thiempua ser hrang bîk, ka thu vongtu Zadok thlahai umna hmun ding a nih; Levi thla danghai chun Israelhai an invàk hmang lai khan an lo zui ve a, anni ruok hin chu an zui ve nawh.
{48:12} Chuleiin, Levi chihai leh inramriin, hmun thienghlim taka chun um an tih.
{48:13} "Thiempuhai chan hrûl peia chun Levi chihaiin chan nei an ta, chu chu sak tieng le thlang tieng zawngin a dung kilometer sawmpahni le a chenve le sim tieng le hmar tieng zawngin a khang kilometer nga nîng a tih.
{48:14} Ram chu an zor ding a ni naw a, mi le khom an inthleng ding a ni bok nawh. Hieng lai hi a ram laia a thatna tak a na, mi dang kuta pèk awi a ni nawh, LALPA ta dinga hmun serh thienghlim a ni si a.
{48:15} "Hi ram sûnga ram sem mahla, a dung kilometer sawmpahni le a chenve le a khang kilometer hni le a chenvea lien chu vàntlang chêngna in hmun ding le ran tlatna hmun ding a ni leiin hmun serh a ni vè nawh. A lai takah khawpui chu um a tih.
{48:16} Khawpui lien dàn chu, hmar tieng kilometer hni le meter zahni sawmnga nîng a ta, sim tieng, sak tieng le thlang tieng khom chuong ang vonga lien chu nîng a tih.
{48:17} Khawpui huol tuokin ram ruok um a ta, hmar tieng le sim tieng, sak tieng le thlang tienga a khang lienzie chu meter za le sawmhnipanga vong nîng a tih.
{48:18} Chun, ram ruot sùnga hmun serh hrûla ram ruok la um, sak tieng kilometer nga le thlang tieng kilometer nga chu khawpui sùnga umhaiin huon le loah nei thei an tih.
{48:19} Chu hmuna chun khawpui sùnga um Israel hnam tu khomin huon siem thei an tih.
{48:20} Ram ruota um po chu kil li nei a na, khawpui huom sùng khom thang sain sîr tin chu kilometer sawmpahni le a chenvea lien vong a nih.
{48:21} "Ram ruot sùnga hmun serhai le khawpui huom sùng bâk po, sak le thlanga ram la um po chu lal chan ding a nih. Sak tienga a dung seizie chu kilometer sawmpahni le a chenve nîng a ta, thlang tieng khom kilometer sawmpahni le a chenve bok nîng a tih. Hieng ramhai hi Israel chi hnamhai ram chan hrùlah um a ta, hmun serh bik, hmun thienghlim umna chu a laili takah um a tih.
{48:22} Chuong ang chun Levi chihai chan le khawpui chan chu lal chan inkârah um a ta, lal chan chu Juda chan le Benjamin chan leh inrìng an tih.
{48:23} "Hnam dang la umhai chan insem dàn ding chu: sak le thlang zawngin chan khat chu Benjamin hnam chan nîng a tih.
{48:24} Benjamin-hai chan le inriin sak le thlang zawngin chan khat chu Simeon hnamin chang an tih.
{48:25} Simeon-hai chan le inriin sak le thlang zawngin chan khat chu Isakar hnamin chang an tih.
{48:26} Isakar-hai chan le inriin sak le thlang zawngin chan khat chu Zebulun hnamin chang an tih.
{48:27} Zebulun-hai chan le inriin sak le thlang zawngin chan khat chu Gad hnamin chang an tih.
{48:28} Sim tienga Gad-hai ramri chu Tamar-a inthokin Meriba Kades tui chen fêng a ta, chu taka inthokin Aigupta ruom zui thlain Mediterranean Tuipuiah tawp a tih.
{48:29} Hieng ang hi Israel hnamhai rochan ding ram i sem dàn ding le an ram chan seng chu a nih" ti hi Lalpa PATHIEN thu suok a nih.
{48:30} "Hienghai hi Jerusalem khawpuia lùt le suokna kotkhàrhai chu a nih: hmar tieng chu kilometer hni le meter zahni le sawmngaa sei a na,
{48:31} chu taka chun kotkhàr pathum um a ta, chuonghai chu Israel thlàhai hming chawiin Reuben kotkhàr, Juda kotkhàr le Levi kotkhàr tia ko nîng a tih.
{48:32} "Sak tieng pang khom kilometer hni le meter zahni le sawmngaa sei a na, kotkhàr pathum, Josefa kotkhàr, Benjamin kotkhàr le Dan kotkhàr um a tih.
{48:33} "Sim tieng pang khom kilometer hni le meter zahni le sawmngaa sei a na, kotkhàr pathum, Simeon kotkhàr, Isakar kotkhàr le Zebulun kotkhàr um a tih.
{48:34} "Thlang tieng pang khom kilometer hni le meter zahni le sawmngaa sei bok a na, kotkhàr pathum, Gad kotkhàr, Aser kotkhàr le Naftali kotkhàr um a tih.
{48:35} "Sîr tin huopa a bang seizie chu kilometer kuo a nih. Chu nia inthok chun khawpui hming chu LALPA UMNA HMUN ti ni tâng a tih" tiin.
