{1:1} Paula, Pathien ditzawnga Krista Isu tirko le ei unaupa Timothe chun,
{1:2} Kolosa khuoa mi thienghlimhai le Kristaa unau ringumhai chibai kan bûk. Pathien, ei Pa kuoma inthoka lunginsietna le inremna chu in kuomah um raw se.
{1:3} In ta dinga kan tongtai zâtin Pathien, ei Lalpa Isu Krista Pä kuoma chun lawmthu kan hril hlak.
{1:4} Krista Isu in ringzie le mi thienghlimhai in hmangaizie thu dàm kan lo hriet a.
{1:5} Chu chu Chanchin Tha thutak in lo hrieta inthoka beiseina in lo nei tah lei a nih; chu in beisei chu in ta dingin vànah sie khawl a nih.
{1:6} In kuomah Chanchin Tha thutak a hung tlung a, Pathien lunginsietna chu in hriet chieng nia inthoka nangni laia thil um ang khan khawvel ram tinah Chanchin Tha chun ra insuoin a'n dar tah a.
{1:7} Kan taa dinga Krista rongbawltu ringum Epafra, kan rongbawlpui dittak, Chanchin Tha hung hriltu chèu khan,
{1:8} Thlarau zàra hmangaina in nei thu dàm a mi hril a nih.
{1:9} Chu lei chun thlarau tieng varna le hriet thiemna tinrênga a ditzawng in hriet theina dingin, in chanchin kan hriet nia inthokin Pathien kuomah tongtaia hnipêk chêu kan ma nawh.
{1:10} Lalpa mi ni tlâk a, kong iengkimah ama suklawmtu ni a, thil tha tinrênga ra insuo a, Pathien hrietnaa in hung inthanglien pei theina dingin kan hni bok hlak.
{1:11} A thilthawtheina ropui taka inthoka suok hràtna chun kong tinrêngah tuorselna le dawtheina nei dingin sukhrât raw se cheu.
{1:12} A ram ênga mi thienghlimhai le rochan nei ve tlâka siemtu chèu Pathien kuoma chun hlim takin lawmthu kan hril bok hlak.
{1:13} Ama chun thim thuneinaa inthoka mi san suokin, a hmangai tak, a Naupa rama chun a mi thuoi lùt tah a.
{1:14} A Naupa chu ei intlanna le ei suolhai ngaidamna a nih.
{1:15} Krista chu hmu thei lo Pathien angpui, thilsiem po po hmathuoitu a nih.
{1:16} Amaa chun iengkim vàna um hai, hnuoia um hai, hmu thei le hmu thei nawhai, lalthungpha hai, rorêlna hai, lalna hai, thuneina hai chu siem a ni a; iengkim hi ama lei le ama ta dinga siem a nih.
{1:17} Ama chu iengkim um hmain a um a, amaa chun iengkim an inthlung khawm vong bok a nih.
{1:18} Ama chu kohran lû a na, kohran hi a taksa a ni bok. Ama chu iengkim bul a na, iengkima chunghnung tak a ni theina dingin mithi laia inthoka thonawkna hmathuoitu a nih.
{1:19} Amaa Pathien nîna famkim a chèng chu Pathien ditzawng a nih.
{1:20} Krista leiin iengkim Ama leh a'n remtir nawk a, kraws-a a Naupa thisen chun inremna a siem a, Krista lei chun hnuoia umhai le vàna umhai chu Ama leh inremin a siem tah a nih.
{1:21} Nangni khom kha hma khan chu Pathien lakah mikhuol niin, thil suol in thaw hlak leiin a hmêlma in nih.
{1:22} Tu ruok hin chu, taksa ngei puta Krista a hung thìna zârah, a hmaah mi thienghlim, hmêlhem lo le soisel boa in um theina dingin, Pathienin Ama leh a'n remtir ta chêu a nih.
{1:23} Chuongchun, ringnaah um zingin, nghet takin ngîr unla, Chanchin Tha in hriet leia beiseina in hung nei tah kha intawl hmangsan naw ro. Chanchin Tha chu vàn hnuoia thilsiem tinrêng kuoma puong a ni tah a, kei Paula hi chu rongbawltu chu ka nih.
{1:24} Nangni leia ka tuornaa hin tu hin ka lawm a nih. Kohran ta dinga Kristan a taksaa a tuor bâk kha ka taksain ka la sunzom pei a nih.
{1:25} Pathien thu le a remruot in kuoma kim taka puong dingin Pathienin sin a mi pèk a, kohran rongbawltuah a mi siem a.
{1:26} Suon po po laka a lo thup kumkhuo hlak thurûk kha, tu hin chu a mi thienghlimhai kuomah a puong tah a.
{1:27} Chuong mihai kuoma chun hnam tin ta dinga a thurûk ropui le hlu tak chu Pathienin Jentêlhai kuomah inhriettir a nuom hrim a; chu thurûk chu nangnia um Krista, ropuina in beisei san chu a nih.
{1:28} Ama thu chu kan tlânginsampui a, mi tin el chu Kristaa kan sukpuitling theina dingin kan varna po po hmangin kan keihruoi a, kan inchùktir hlak a nih.
{1:29} Chu sin chu ka hlen suok theina dingin keimaa nasa taka thok Krista hràtna chu hmangin, inrim takin ka pu tâng tàng a nih.
{2:1} Nangni le Laodikei khuoa mi le ka hmêl la hmu ngai nawhai khomin ieng ang hiela inrimin am in ta dingin sin ka thaw hlak ti hi in hriet ka nuom.
{2:2} An lungril chokphûr a, hmangainaah sui khawm a, kong tinrênga lungrila hriet thiem theina hau a, Pathien thurûk, Krista chu an hung hriet chieng hi ka thil tum chu a nih.
{2:3} Kristaa chun varna le hriet thiemna ro hlû po po chu a'n phûm si a.
{2:4} Tu khomin bàu themthiema an hlêm kawi nawna ding chèuin hi hi ka hril a nih.
{2:5} Taksain in kuomah um naw lang khom thlarau chun ka um a, in invong felzie le Krista ringnaa in nghetzie ka hrietin ka lawm a nih.
{2:6} Chuongchun, Krista Isu chu Lalpaa in pom tàk leiin amaah um ro.
{2:7} Amaa chun zung keia insuknghet tung peiin, inchûktir in ni dàn ang tak khan, ringnaa chun ngîr nghet unla, lawmthu hril uor ro.
{2:8} Fimkhur ro, Kristaa inthoka suok ni lo, zirtirna indik lo, khawvel le thilsiemhai umphung inchûktirna thu dawrawmb chun tuhaiin amanih hlêm pal hlauh rawi an ti chêu.
{2:9} Krista taksaa chun Pathien nîna famkim chu a um si a.
{2:10} Ama chu lalna le thuneina po po lu a na, amaa chun nangni khom sukfamkim in nih.
{2:11} Mihriem kuta sertan ni loin, Krista sertannaa chun in mihriem phunga tisa suol chu in tan thlâk tah leiin amaa chun sertan in nih.
{2:12} Baptismaa chun ama leh phûm ve in ni ta a, mithi laia inthoka ama keithotu Pathien thilthawtheina chu in ring leiin amaa chun keitho in ni ve tah.
{2:13} In bawsietnahai le suol put in tisaa sertan lo in ni leia thi in ni lai khan Pathien chun Kristaah a sukhring ta cheu a;
{2:14} in bawsietna po po ngaidamin, zieka um thupêk le a bebawm dànhai, mi khinga mi kal zing hlaktu chu kraws-ah hemdein a thâi bo a, a lâk hmang ta vong a.
{2:15} Kraws-a chun inlalna le thuneinac po po chu a hne a, chuonghai chu thuoi dul dulin a hne tawlzie vàntlâng hmua ngei a'n entir tah a nih.
{2:16} Chuleiin, fàk le dawn thu amanih, sakhaw kût hmang thu amanih, thla thar dêt lawm thu amanih le sabat inser thu amaniah tu khomin in chungah thu hung nei ta naw raw hai se.
{2:17} Hienghai hi thil la hung tlung ding hlimthla chauh an ni a, a tak ruok chu Kristaa chauh a um.
{2:18} Inngaitlawm tehlèm inhoiti pawl le vàntirkohai be pawlin lawmman dong tlâk loa an siem chêu inphal naw ro. Chuong ang mi chun inlàrna a hmu thu a kip a kawiin uor mangkhèngin a hril hlak a, a tisa lungril chu ngaidan châu le dawrawm takin a pam puom hlak.
{2:19} Chuong ang mi chu Lû, Krista leh an inzom ta nawh. Lu-a chun thâ le zungzâma phan khawm taksa pum chu a'n nghat a, Pathien ditzawng angin taksa pum chu a'n thang hlak a nih.
{2:20} Khawvel umphung inchûktirna indik lohai chu Kristaa in thisan ta si chun, iengtiziea khawvel dàn hnuoiah in la tlu lût rop am a na?
{2:21} 'Tawk naw, intem naw, them naw' tihai dàm hi ieng dinga in la ti rop?
{2:22} Hieng thilhai hi mihriem thupêk le zirtirnaa innghat an ni a, hmang zoa bo nawk el thil an nih.
{2:23} Hieng phuokfawm vàntirko biek dàm, inngaitlawm tehlêm dàm le taksa nasa taka soisak tihai dàm hi zirtirna tha fû awmin inlang sien khom, tisa châkna khuokhirna ding chun ienga khom a tangkai nawh.
{3:1} Krista kuoma keitho in ni ta si leiin Pathien chang tienga inthung Krista umnaa chung tieng thilhai chu zong ro.
{3:2} Hnuoi tieng thilah in lungril sie loin chung tieng thilah innghat lem ro.
{3:3} In thi tah a, in hringna chu tu hin Pathien kuomah Kristaa chun thupin a um ta si a.
{3:4} Ei hringna bul Krista chu a hung inlang pha leh nangni khom a kuomah ropui takin inlang vêng in tih.
{3:5} Chuleiin, in khawvel nun suol inngaina hai, tirdakumna hai, hurna hai, châkna suolhai, duâmna (milem biekna) hai hi sukhlum ro.
{3:6} Chuong thilhai lei chun Pathien lungsenna a hung tlung ding a nih.
{3:7} Khä hma khan nangni khom chuong ang chun in um ve hlak a ni khah.
{3:8} Tu ruok hin chu lungsenna hai, lung inlingna hai le intheidanahai bânsan unla, inhrilsietna le tong porchèhai in bàua inthokin suok ta naw raw se.
{3:9} In mihriem hlui chu a thil chîng hlakhai leh in hlìp thlâk tah leiin, inhlèm tuo ta naw ro.
{3:10} Tuhin chu mihriem tharin in inthuom tah a, chu chu Siemtu hrietna hau ding le ama angna nei dinga siem tharin a um pei a nih.
{3:11} Chu nun thara chun Grik le Juda, ser tan le tan lo, hnamchom le awze mi, bawi le bawi lo a um ta naw a, Krista chu iengkim a na, iengkimah a um bok.
{3:12} Chuongchun, Pathien mi thlang, a mi thienghlim le a dittakhai in ni leiin lungril takah inlàinatna hai, ngilneina hai, inngàitlawmna hai, thuhnuoirolna hai le dawtheina hai chun inthuom ro.
{3:13} Indaw tuo unla, mi dang laka lungawi nawna in nei khomin inngaidam tuo ro. Lalpan a ngaidam chêu angin inngaidam tuo ve hlak ro.
{3:14} Chuong po po chunga chun hmangainain inthuom unla, chu chun iengkim duthusama inremin a châr khawm hlak a nih.
{3:15} Kristaa inremna chun in lungrilah ro rêl raw se, taksa pum khata um dinga ko in ni si a. Lawm nachâng hre bok ro.
{3:16} Krista thu chu, a hausakna po po leh, nangniah um raw se. Inpâkna hla hai, Pathien hla hai, Thlarau tieng hla hai le chun varna tinrêngin inzirtir unla, infui tuo hlak ro. Lungril taka Pathien chawimawiin hlim takin hla sak ro.
{3:17} Krista zàra Pä Pathien kuoma lawmthu hril zing pumin in thaw taphot, thuhril amanih thilthaw amanih chu Lalpa Isu hmingin thaw vong ro.
{3:18} Nuhai, in pasalhai thu awi ro, chu chu Lalpa mihai thaw awm hrim a nih.
{3:19} Pahai, in nuhmeihai hmangai unla, an lakah rawng naw ro.
{3:20} Naupanghai, iengkimah in nu le pahai thu awi ro, chu chu Lalpa lawmzawng a ni si a.
{3:21} Pahai, in nauhai suklungsen naw ro, beidong pal hlauh rawi an tih.
{3:22} Bawihai, iengkimah in puhai thu zawm unla, mihriem suklawm tumtuhai anga an hmu lai chaua thaw loin lungril takin Lalpa ti pumin an hmu naw lai khomin thaw ro.
{3:23} In thaw taphot chu mihriem rongbawl ang ni loin Lalpa rongbawl ang lemin titakzetin thaw ro.
{3:24} Ro hluotu nìna lawmman chu Lalpa kuoma inthokin in hmu ding a nih ti in hriet kha. Lalpa Krista rong a nih in bawl hi. Thil indik lo thawtuhai chun thil indik lo an thaw man hmûng an tih, Pathienin tu khom ditsak bîk a nei si naw a.
{3:25} (A um nawh)
{4:1} Hotuhai, nangni khom vànah Hotu in nei ti hrein in bawihai chungah indik tak le tha takin iengkim thaw hlak ro.
{4:2} Tongtai fan fan unla, invêng zing unla, lawmthu hril rop ro.
{4:3} Kol ka bunna san, Krista thurùk kan tlàng insampuinaah Pathienin a thu kan hrilna ding kot a mi hongpêk theina dingin mi tongtaipêk bok ro.
{4:4} Ka hril tum ang tak ka hril theina dingin mi tongtaipêk bok ro.
{4:5} Ringnawtuhai lakah var takin um unla, anni lakah in hun a hlawk thei ang takin hmang ro.
{4:6} Ieng lai khomin tlâi tak le hawihawm taka tong chîng unla, chuongchun mi tin an mamaw ang peia don dàn thiem thei in tih.
{4:7} Lalpaa ka siehlaw chanpui, rongbawltu ringum tak le ka unau dit tak Tukik hin ka chanchin po po hril a ti chêu.
{4:8} Kan chanchin in hriet a, lungril hlim taka in um theina dingin ka hung tir a nih.
{4:9} Ama ruol hin nangni mi, unau dit tak Onesima, ringtu nghet tak hi ka hung tir ve a, hieng tieng chanchin hi hung hril vong an ti chêu.
{4:10} Ka'n tângpui Aristarka hin chibai a bûk chèu. Barnaba tupa Marka khomin chibai a bûk chèu. Ama hi in kuoma a hung pha lo lawm lût dingin ka hril ta chêu kha.
{4:11} Isu, Justa an ti hin chibai a bûk chèu. Juda Kristienhai lai chu anni chauh hi Pathien ram ta dinga mi thawpuitu an ni a, an mi thlamuong hlè a nih.
{4:12} Epafra, nangni mi, Krista Isu siehlaw hin chibai a bûk chèu. Nghet taka in ngìr a, in hung puitling a, Pathien ditzawng anga ringtu indik tak in ni theina dingin thahnemngai takin a tongtaipêk hlak chêu a nih.
{4:13} Nangni rawi ta ding dàm, Laodikei khuoa mihai le Hairopolis khuoa mihai ta ding dàmin ama hi a thok nasa êm êm ti ka hriet bok
{4:14} Luka, daktor dit tak le Dema hin chibai an bûk chêu.
{4:15} Laodikei khuoa unau umhai le Numfa le a ina kohran inkhawmhai kha chibai mi hung bûk ro.
{4:16} Ka lekha hi nangni lai in tiem zo pha Laodikei kohran khom intiemtir ve ro, chuong ang bokin Laodikei kohran lekha hi lo tiem ve ro.
{4:17} Chun, Arkhipa kuoma khan, "Rongbawl sin Lalpa kuoma inthoka i dong kha hlen dingin thang la rawh" ti hi mi hung hrilpêk ro.
{4:18} Kei Paula hin keima kut ngeia chibai ka hung bùkna chèu a ni hi. Ka kol bun hi hung theinghil ngai naw ro. Lunginsietna in kuomah um raw se.
