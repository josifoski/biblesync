{1:1} Paula, Pathien dit zawnga Krista tirko le ei unaupa Timothe chun Korinth khuoa Pathien kohran le Akaia biel pumpuia mi thienghlim po pohai chibai kan bùk.
{1:2} Pathien, ei Pa le Lalpa Isu Krista kuoma inthoka lunginsietna le inremna chu in kuomah um raw se.
{1:3} Ei Lalpa Isu Krista Pa le Pathien, lunginsietnaa sip Pä, thlamuongna petu Pathien chu inpâkin um raw se.
{1:4} Pathiena inthoka thlamuongna ei dong chu hmanga harsatna tinrêng tuortuhai ei thlamuong ve theina dingin Ama chun ei harsatna po poa chun a mi thlamuong hlak.
{1:5} Krista tuornahai chu ei nunah ei tuor rawn po leh ei thlamuongna khom Krista zärin a pung hlak.
{1:6} Rinum kan tuor chun in thlamuongna le in sandamna ding a na; thlamuonga kan um chun nangni thlamuongna ding bok a nih, rinum kan lo tuor tah ang chu sel tak le thlamuong taka in tuor ve theina dingin.
{1:7} Rinum mi tuorpuitu in ni angin thlamuongna mi'n tawmpuitu ding in nih ti kan hriet leiin in chungah beiseina nghet tak kan nei.
{1:8} Unauhai, Asia rama harsatna kan tuokhai kha in hriet naw kan nuom nawh; khäng ang khopa tuor zo ruol lo phur rikin mi del a, dam hrim khom kan inbeisei ta naw hiel thuhai kha.
{1:9} Kan lungril tak chun thi ngêi dingin kan inngai a. Sienkhom chu thil chu keiniah ni loin mithi keithotu Pathiena mi'n nghattirtu a lo ni tah lem hlauh a nih.
{1:10} Chuong ang thi el theina ti-um laka inthok chun a mi san suok a; ama chun mi la san suok nawk pei a tih ti hi kan beisei innghatna a nih.
{1:11} Tongtainan mi san unla, mi tam tak in tongtaina zàrin lunginsietna dong kan ta, keini leiin mi tam takin Pathien kuomah lawmthu hril thei an tih.
{1:12} Kan uongpui chu hi hi a nih: khawvel varna ang ni loin Pathien lunginsietna lei chauh lemin Pathiena inthoka suok nun thienghlim le tlang tak chu putin mihai lai kan khawsa hlak a, chu chu nangni lai hin a ni nawkzuol ti mi hrepuitu chu kan sie le tha hrietna hi a nih.
{1:13} Kan lekhathona khan in tiema in hriet thiem naw ding ieng khom kan ziek naw kha.
{1:14} Tu hin in la hriet thiem vong nawa chu, Lalpa Isu Ni-a kan uongpui ding in ni ang bokin in uongpui ding kan nizie hi a kimin in la hung hriet chieng pei ka beisei.
{1:15} Chu chu ka ring tlat leiin hlawkna tum hni in chang theina dingin sir hmasak phot chêu ka tum a.
{1:16} Makedonia ka fe malamin sir chêu a, Makedonia rama inthoka ka hung kìr tieng sir nawk chèu ka tum a, chu taka inthok chun Judai ram tienga ka'n zin peina dinga khom in mi san ka beisei.
{1:17} Hi hi ka remruot lai hin tum mumal nei lo ka hoi am a nih? An naw leh rem ka ruot lai hin khawvel mihai thaw dàn hmangin, a châng leh "A nih, a nih" ti a, a nawkah "A ni nawh, a ni nawh" ti mei mei am ka nih?
{1:18} Pathien chu a ringum leiin in kuoma kan thucha khom a chângin "A nih" ti le a chângin "A ni nawh" ti ang hi a ni nawh.
{1:19} Kei le Silvan le Timothe haiin in kuoma a chanchin kan hril, Isu Krista, Pathien Naupa chu "A nih" le "A ni nawh" a ni kop ve si nawh; amaa chun "A nih" ti chauh a um.
{1:20} Pathien thu tiem chu ieng zât khom ni sien, Kristaa chun "A nih" ti vong a nih. Chuleiin, Pathien ropuina dingin Isu Krista zàrah "Amen" ei ti hlak a nih.
{1:21} Keini le nangni mi siemtu, Kristaa mi suknghettu le hriek mi nàltu chu Pathien a nih.
{1:22} Ama tâ ei nizie suoi nama mi'n chiktu le ei lungrila zakhamna thlarau mi petu a nih.
{1:23} Nangni hlà ding cheuin Korinth khuo ka hung sir nawk ta naw a nih ti mi hrepuitu chu Pathien a nih.
{1:24} In ringna chungah insuklal kan tum naw a, in lawmna dinga nangni le thok tlâng ei ni lem, ringnaa chun in ngìr nghet si a.
{2:1} Chuleiin, in lungril sukna ding chun in kuomah hung ta naw el lang tiin lungril ka siem a.
{2:2} In lungril ka sukna chun, nangni ka suknathai bok naw chu mi suklawmtu ding tu dang am an um a?
{2:3} Ka hung phaa mi suklawmtu ding haiin ka lung in suknat nawna dingin khä lekha khah ka hung thon chêu a ni khah. Ka lawmna chu nangni khomin in mi lawmpui seng ka ring tlat a nih.
{2:4} Mitthli tam tak sêngin, lungril beidong le rinum tì pumin, in lung suknatna ding ni loin, ka hmangaina chêu inthùkzie in hriet theina dingin, ka hung ziek a ni khah.
{2:5} Lungngaina intluntu chun kei chauh a mi suklungngai naw a, iemani chenah in rêngin a suklungngai chêu a nih ti inla ka uor taluo ni kher naw nih.
{2:6} Mi tam lemin hienga ama in hrem hi a huntawk.
{2:7} Tu hin chu lunginsietin thlamuong ta lem ro, chuong naw chun lungngaina tuor ruol loin tlâkbuok hlauh rawi a tih.
{2:8} Chuleiin, ama chu in hmangai takzetzie inlangtir dingin ka ngèn cheu.
{2:9} Kong tinrêngah thu awiin fie in dawl am ti hrietna dingin lekha khah ka hung thon chêu a ni khah.
{2:10} Tu khom in ngaidam taphot chu kei khomin ka ngaidam ve. Ngaidamna ding a um a, ka lo ngaidam tah chu nangni leia Krista mit hmua ka ngaidam a nih,
{2:11} chuong naw chun Setanin mi tlâkkhal rawi a tih, a dawha thiem dàn ei inhmai si naw a.
{2:12} Krista Chanchin Tha hril dinga Troas ka tlung khan Lalpan rongbawlna lampui a mi hongpèk a.
{2:13} Sienkhom ka unaupa Tita ka hmu naw leiin ka bei a dong hle a. Chuongchun anni chu chibai ka bûk a, Makedonia ramah ka fesan tah a nih.
{2:14} Nisienlakhom, Kristaa a hnèna lampuia mi thuoi roptu le keini hmanga ama hrietna rimtui hmun tina thèdartu Pathien kuoma chun lawmthu um raw se.
{2:15} Keini hi bohmang mèkhai le sandam mèkhai laia Pathien ta dinga Krista rimtui chu kan nih.
{2:16} Bohmang mèkhai ta ding ruok chun thìna rimsie kan na, sandam mèkhai ta ding chun hringna rimtui kan nih. Chu sin chu tuin am tlin zo a ta?
{2:17} Mi tam takin Pathien thu sumdawngnaa an hmang ang hin kan hmang ve nawh. Chu nêk hmanin, Pathien mi tir angin, Pathien mit hmuah Kristaa chun titakzetin thu kan hril lem hlak.
{3:1} Mani inhril mawi ei thaw nawk an ta maw? An naw leh, mi danghai ang bokin rikawmenna lekha kan hung chawi amanih, nangnia inthokin chu chu kan lâk amanih a ngai ta hiel a ni maw?
{3:2} Nangni hi kan lekha, mi tin hriet le tiem dinga kan lungril phèka ziek chu in nih.
{3:3} Nangni hi Krista lekha, keini a mi'n ziektir, lekhatuia ziek ni lo, Pathien hring thlaraua ziek, lung phèka ziek ni lo, mihriem lungril phêka ziek chu in nih ti a chieng.
{3:4} Chuong ang khop chun Krista zàrin Pathien hmaah kan inring zo a nih.
{3:5} Keini ngot chun kan tlin naw a, keini thaw anga hang hril ding ieng khom a um bok nawh; kan tlinna chu Pathiena inthok a ni lem.
{3:6} Ama chun Thuthlung Thar rongbawltu ni tlâkah a mi siem a, chu chu Dàn, hawropa ziek ang kha ni loin Thuthlung Thar, Thlaraua ziek chu a ni lem. Dàn, hawropa ziek chun thìna a'n tlungtir a, Thlarau ruok chun hringna a pêk.
{3:7} Mosie hmel êng, chuoi nawk el ding hman Israel nauhaiin an en zing ngam naw hiel khopin a ropui a, lunga hawropa ziek, thìna intluntu rongbawlna hman khâng khopa ropui a ni chun,
{3:8} Thlarau rongbawlna lem chu nasa takin a ropui zuol naw di'm a ni?
{3:9} Thiemnaw inchangtirna rongbawlna hman a ropui chun, thiem inchangtirna rongbawlna lem chu a va hang ropui ding ngei de!
{3:10} Chu konga chun, ropui tak kha a nêka ropui lem daih a lo um tah leiin a ropui zing ta nawh.
{3:11} Chuoi nawk el hman chuong ang khopa ropui a ni chun chuoi ta lo ding ropuina chu a va nasa awm ngei de!
{3:12} Chuong ang beiseina chu kan nei leiin kan huoi a nih.
{3:13} Mosie hmèl êng a chuoi chena Israel nauhaiin an en zing nawna dinga a hmai a'n khum ang khan keini chun kan thaw ve nawh.
{3:14} An lungril sukchololin a um a, voisun ni chen khom hin Thuthlung Hlui bu an tiem châng po leh chu hmâi inkhumna chun an lungril a la'n khum zing a nih. Hawkpêk an la ni hrì nawh; chu inkhumna hawk thei chu Kristaa chauh a ni si a.
{3:15} Tu chen khom hin Mosie lekhabu an tiem chàngin chu inkhumna chun an lungril a la'n khum zing a nih.
{3:16} Nisienlakhom, Lalpa tieng tu khom a ngha pha, chu inkhumna chu hawkpêk a ni chauh hlak.
{3:17} Lalpa chu Thlarau a na, Lalpa Thlarau umna taphotah zalènna a um hlak.
{3:18} Chuongchun, eini hmai inkhum ve lohai hi Lalpa ropuizie tàr langna dàrthlalang chu ei ni a, ropuinaa inthoka ropui zuol pei dinga ama angpuia siem danglam pei ei nih. Chu chu Lalpaa inthoka hung um a na, ama chu Thlarau a nih.
{4:1} Chuleiin, hi rongbawlna sin hi Pathien lunginsietna zàra dànde kan ni leiin kan zàm nawh.
{4:2} Zàm nêk hmanin thil inzapuium, a rûka an thaw hlakhai chu kan hnawl a; dawha hmanga, Pathien thu a'n dik naw zawnga hril kan chîng bok nawh. Tlang takin thutak kan tàr lang a, Pathien hmaah mi tin sie le tha hrietna mit tlunga um kan tum lem hlak.
{4:3} Chun, kan Chanchin Tha hril hi a chieng naw a ni khomin bohmang mèkhai ta ding chauha chieng naw nìng a tih.
{4:4} Krista chu Pathien angpui ngei a na, sienkhom Krista ropuina Chanchin Tha êng chu an hmù thei nawna dingin tu lai khawvel pathien chun ringnawtuhai lungril mit a sukdel si a.
{4:5} Keini chanchin hril loin, Isu Krista chu Lalpa a ni thu le keini hi Isu zàra in siehlawhai kan ni thu kan hril lem hlak.
{4:6} Pathien ropuina, Isu Krista hmèla hung inlang chu kan hriet chieng theina dingin, "Thimah var hung êng raw se" titu Pathien chun kan lungrilhai hi a sunvar ta si a.
{4:7} Nisienlakhom, hi thilthawtheina nasa tak hi keinia inthoka suok ni loin Pathiena inthoka suok a nizie a'n lang chiengna dingin chu ro chu pil bêlaha kan kol a nih.
{4:8} Sîr tinah hnaw chêpin kan um a, sienkhom hneng ter kan ni nawh; chanhaiin kan um a, sienkhom kan beidong nawh;
{4:9} suknomnatin kan um a, sienkhom màksanin kan um nawh; vuok thlûkin kan um a, sienkhom sukhlum kan ni nawh.
{4:10} Lalpa Isua hringna chu kan taksaa hin a'n lang theina dingin Isu thìna khom kan taksaa hin kan put zing a nih.
{4:11} Isu hringna chu ei taksa thi theia hin a'n lang theina dingin eini hring le dama la umhai khom hi Isu leia thi dinga ti ei ni rop a nih.
{4:12} Chuongchun, thinain keiniah sin a thaw laiin nangnia ruok chu hringnain sin a thaw thung a nih.
{4:13} "Ka ring a, chuleiin ka hril a nih" ti ziek ang khan, chuong ang ringna lungril chu putin keini khomin kan ring a, thu kan hril hlak a nih.
{4:14} Chuleiin, mithi laia inthoka Lalpa Isu keithotu chun keini khom Isu leh mi keitho vèng a ta, nangnihai leh a kuomah mi'n umtir a tih ti kan hriet.
{4:15} Hieng po po hi in thatna ding a na; chuongchun, Pathien lunginsietna chu mi tam tak lai sukpunga a um pei ruolin, Pathien ropuina dingin lawmthu hrilna khom nasa takin luong liem a tih.
{4:16} Chuleiin, kan zàm nawh. Puo tieng taksa hi zûr tiel tiel sienkhom kan sùng tieng nun ruok chu a ni têlin siem tharin a um pei lem a nih.
{4:17} Sawt naw te sùnga kan rinum tuor nêp tak hin bûk khi ruol lo chatuon ropuina chang dingin a mi buotsai a.
{4:18} Chuleiin, hmu thei thil thlîr loin, hmu thei lo thil chu kan thlìr lem a nih. Hmu thei thil chu bo el ding a na, hmu thei lo thil ruok chu chatuona ding a nih.
{5:1} Ei chèngna hnuoi in hi tiek sien khom, kuta bawl lo chatuon in hlun, Pathien buotsai chu vànah ei nei ti ei hriet.
{5:2} Tuhin vàn thuom ei inbel hun ding nghâkhlain ei inrùm takzet a,
{5:3} ei inbel pha chun saruokin lêng ta nawng ei tih.
{5:4} Hi taksa ina ei la chêng sùng hin thawpikin ei inrùm a, ei sil lai hlip thlâk ei nuom lei ni loin, vàn thuom sil thuo vat vat ei chàk lei a nih; chu pha chun thi thei hi hringnain lem zo tàng a tih.
{5:5} Chu dinga mi buotsaitu chu Pathien a ni a, thil la hung tlung ngei dinga a tiem zakhamna dingin Thlarau a mi pèk a nih.
{5:6} Chuongchun, taksa ina chêng ei la ni lei chauha Lalpa kuoma la um hrì lo ei nih ti hrein ngai muong takin ei um rop hlak.
{5:7} Hmu thei hin a mi thuoi naw a, ringnain a mi thuoi lem a nih.
{5:8} A nih, ei ngai a muong a, hi taksa hi màksana Lalpa kuoma um chu ei thlang lem hrim a nih.
{5:9} Chuleiin, taksa ina chêng ei la ni amanih ei ni ta naw amanih khomin ama chu suklawm ei tum tlat a nih.
{5:10} Hi dam sûnga ei thil thaw man a sie a tha hmu dingin, ei rêngin Krista rorêlna hmaah ei la inlang vong ding a ni si a.
{5:11} Chuongchun, Lalpa tiumzie hrein, ti nachâng hre dingin mihai hnè kan tum hlak a nih. Pathienin a mi hriet fai vong a, nangni khomin in lungril tak chun in mi hriet chieng ka ring.
{5:12} In kuomah hung inhril mawi kan tum naw a, lungril tieng ni loa puo tieng inlang dàn ringot suongtuhai chu remchâng taka in don lêt theina dingin, keinia suong ding tha chu kan hung hril chêu a ni lem.
{5:13} Kan invèt a lo ni khomin Pathien ta ding a na, kan var a ni chun nangni ta ding a nih.
{5:14} Mi po po ta dingin mi pakhat a thi a, chuleiin mi po po khom an thi a nih ti hin a mi hné êm leiin, chu Krista hmangaina chun thaw dingin a mi tur a nih.
{5:15} A hringhai chu anni ta dinga hring ni ta loa, an ta dinga thia thonawk ta dinga hring an ni theina dingin, mi po po ta dingin a thî a nih.
{5:16} Chuleiin, tuta inthok hin chu mihriem thlîr dànin tu khom kan en ta nawh. Chuong ang chun kha hma khan Krista chu lo hre hlak inlang khom, tu hin chu chuong ang chun kan ngai ta nawh.
{5:17} Mi tu khom Kristaa um chu thilsiem thar a hung ni ta a, a mihriem hlui chu a bo a, ngai ta, mi thar a hung ni tah!
{5:18} Hieng po po hi Pathiena inthok vong a nih; ama chun Isu Krista zàrah ama leh a mi'n remtir a, inremna rongbawl sin a mi pèk a.
{5:19} Pathienin Kristaah khawvel hi ama leh a'n remtir a, an bawsietnahai chu bawsietnaah a tiem ta naw a, chu inrem nawkna thucha chu a mi'n koltir a nih.
{5:20} Chuleiin, Krista ta dinga palai kan ni a, Pathienin keini hmanga a ngèn chêu angin, "Pathien leh inrem ro" tiin Krista aiawin kan ngèn chêu a nih.
{5:21} Ama zàra Pathien felna ei lo chang ve theina dingin, suol hrim hrim nei lo chu, eini leiin Pathienin suol thawinaah a siem tah a nih.
{6:1} Ama rong kan bawlpuihai in ni leiin, Pathien lunginsietna chu tangkaipui loa in dong nawna dingin kan ngên cheu a nih.
{6:2} Ama chun,'Ka lungawi hunah ka ngaithlàk che a,Sandamna niah ka thangpui che'b a ti si a. Ngai ta u, tu hi Pathien lungawi hun chu a na, ngai ta u, tu hi sandamna ni chu a nih.
{6:3} Kan rongbawlna hi mihaiin an hril siet nawna dingin tu lampuia khom dâlna kan siem ngai nawh.
{6:4} Siem nêk hmanin, kan thaw taphotah Pathien rongbawltu kan nizie suklangin, sukdùdàna hai, rinumna hai le hnawchêpna hai sel takin kan tuor a.
{6:5} Vuok kan tuor a, lung inah kan intàng a, tlâng chîl kan tuok a, imu khom hmu loin sin kan inrim a, phingtâm kan tuor a;
{6:6} thienghlimnaa dàm, hriet thiemnaa dàm, dawtheinaa dàm, ngilneinaa dàm, Thlarau Thienghlima dàm, hmangaina tak taka dàm,
{6:7} thudik hril konga dàm, Pathien thilthawtheina hmang konga dàm Pathien rongbawltuhai ni awm hrimin kan um a; voi le changah felna râlthuom kan chawi hlak.
{6:8} Chawimawi kan hlaw a, ngainêp kan hlaw bok a; inpâk kan hlaw a, dem kan kâi bok a; thudik kan hril a, hlemtuah an mi ngai a;
{6:9} mi hriet hlaw vieu sia tu hriet hlaw loa ngai; thi vâng vâng, sienkhom hring bok si; vuok hrep tuok, sienkhom thi si lo;
{6:10} lungngaina tuok hlak, sienkhom lawm rop si; rethei hle sia mi tam tak sukhausatu le ieng khom nei loa iengkim hau bok si kan nih.
{6:11} Aw Korinth khuoa mihai, lungril inhong takin in kuomah thu tlang takin kan hril hi.
{6:12} Keini chun kan ngaina zing cheu a, nangni ruok chu keini lakah in inhong si nawh.
{6:13} Mani nauhai angin ka hril chêu hi, keini ang bokin lungrilah inhong ve ro.
{6:14} Ringnawhai leh rîngkol bât hmunkhat naw ro. Felna le rîtlonain iem inzawlna an nei a? Var le inthim an inkop thei am a ni?
{6:15} Krista le Belialc khom an inrem thei am a nih? Ringtu le ringnawtuhai khomin iem inthuhmunna an nei a?
{6:16} Pathien tempul le milemhai khomin iem inthuhmunna an nei? Eini ruok chu Pathien hring tempul ei ni si a. Pathienin,"Anni leh chêngin intlon kan ta,An Pathien nîng ka ta,Anni chu ka mihai nîng an tih"da ti ang khan.
{6:17} Chuleiin, LALPAN hieng hin a tih:"Anni laia inthokin hung suok unla,A tumin um ro;Thil thieng lo tawk naw ro.Chuongchun, lawm ka ti chêu a,e
{6:18} In ta dingin Pa nîng ka ta,Nangni khom ka ta dingin,Naunu le naupa nîng in tih'Iengkim Lalpa chun a tih"f
{7:1} Dittakhai, chu thutiem chu ei nei leiin ei taksa le thlarau sukporchè thei taphot lakah invong thienghlimin, Pathien tìna tieng thienghlim famkim ni tum ei tiu.
{7:2} In lungrilah hmun mi'n kien ro. Tu poi khom kan tawk naw a, tu khom kan thuoi suol naw a, mani chan thatna dingin tu khom kan hmang ngai bok nawh.
{7:3} Thiem naw inchangtir ding chèuin chu chu ka hril naw a, ka hril tah ang chêu khan kan lungrilah in um tlat a, nangni le chuh thi leh thi tlàng, dam leh dam tlàng kan inhuom a nih.
{7:4} Ka ring zo èm êm cheu a, ka suong bok chêu a nih. Nasa takin in mi sukphùr a, rinum tinrêng kan tuornaah khom lawmin ka sip liem hlak.
{7:5} Makedonia kan hung tlung khom khan kan sawl a la dam chuong nawh, sîr tinah mi beiin, puo tienga inthoka mi do pawl le a sûng tienga inthoka mi'n thi pawl an um bok a.
{7:6} Sienkhom, mi chanhai-hai thlamuongtu Pathien chun Tita a hung khan a mi thlamuong tah a nih.
{7:7} A hung tlung lei chauh khom ni loin, nangni leia a thlamuongna lei khomin a mi sukthlamuong bok a; in mi ngaizie dàm, nasa taka in insìrzie dàm, kan ta dinga thahnem in ngaizie dàm a mi hril a, chu chun a mi suklawm zuol a nih.
{7:8} Ka lekha khan in lung a sukna ti ka lo hrietin ka'n sìr hman vâng a, sienkhom ka lekha khan sawt naw te chauh a sukna cheu ti ka lo hriet nawk nghàl leiin ka'n sìr nawk ta nawh.
{7:9} Tu hin chu ka lawm tah, in lung ka suknat lei ni loin, poitia in sim ta leiin. Pathien ditzawnga lungngai in ni leiin keini suknat in ni nawh.
{7:10} Pathien tienga lungngaina chun sandamna dinga simna insìrum lo a'n tlungtir a; khawvel thil taka lungngaina ruok chun thìna a'n tlungtir hlak.
{7:11} Ngai ta u, Pathien ditzawnga in lungngai hin thahnem a va'n ngaitir nasa chêu de aw! In indikzie suklang nuomna hai, mi suol theidàna le suol thaw inlâunahai in hung nei a; mi ngainat nachâng dâm, mi invoi nachang dàm le mi suol hrem nuomna dàm in hung nei thar ta hi! Hieng thil po poa hin in lo inkei zap ve dêr nawh ti nangni ngeiin in suklang chieng tah a.
{7:12} In kuoma ka lekhathon kha thil suol thawtu amani le a thaw suolna tuortu lei amania ka ziek a ni naw a, Pathien mithmua kan ta dinga thahnem in ngaizie nangni ngeiin in hmu suok theina dinga ka hung ziek a ni lem.
{7:13} Hi lei hin kan thla a muong tah a, chu el bàkah, in rênga Tita lungril in sukhar leia a lawm hmêl kan hmuin kan hlim nawk zuol a nih.
{7:14} Tita kuoma hin ka suong hle hlak chêu a, in mi sukhmaimawk naw hrim a. In kuoma thu kan lo hrilhai po po kha a'n dik ang bokin, Tita bula kan lo suongna chèu khom chu a'n dik ngeizie a hung inlang chieng tah a ni hih.
{7:15} Chun, in rênga a thu in awizie dàm, ti le inthin puma in lo lawmzie dàm hre zingin a ngaina nawk zuol chêu a nih.
{7:16} Kong tinrêngah ka ring ngam chêu leiin ka lawm a nih.
{8:1} Unauhai, Makedonia rama kohranhai lungrila Pathienin lunginsietna a'n neitir dàn hi kan hril nuom chêu a nih.
{8:2} Rinumna nasa taka fie an ni zing pum khomin an lawmna a luong liem a, rethei mong tol ni siin an tik a tlâi êm èm a.
{8:3} Anni lungril puok suok ngatin, nei thinglung khawngin an pèk a, an tlin baka tam daih an pèk ti khom ka hrietpui.
{8:4} Mi thienghlimhai somdawlna ding rongbawlnaa hin thang ve an hni rak a.
{8:5} Kan lo beisei phàk lo zawng daiin, anni ngei chu Lalpa kuomah an inhlân phot a, chu hnungah Pathien dit dàn angin kan kuomah an hung inpêk a.
{8:6} Chuongchun, nangni laia somdawlna thilpêk lâk khawmna, khâ hmaa in lo tan tah kha hung thaw zopui nghal dingin Tita kan ngèn a.
{8:7} Ringnaa dàm, thuhrila dàm, hrietnaa dàm, thahnemngai tûlna tinrênga dàm le in mi hmangainaa dàm mi in khûm hlak ang khan, somdawlna thilpêka khom hin mi khûm ngèi dingin thahnem ngai ro.
{8:8} Hieng hi thupêk anga ka hung hril a ni nawh, in hmangaina chu a tak ngèi a nizie fiena dinga thilpêk tienga mi danghai thahnemngaizie thu ka hung hril a nih.
{8:9} Ei Lalpa Isu Krista lunginsietna hauzie chu in hriet a; a retheina leia in hung hausak theina dingin, hausa hle sien khom nangni leiin a hung rethei tah a ni kha.
{8:10} Hi thua hin in ta dinga thaa ka hriet chu hi hi a nih: ni kum khan a thaw hmasa tak chauh khom ni loin a thaw nuom hmasa tak in nih.
{8:11} A tira in inhuom ang khan, in nei dàn le inphû tawk ang peia pein, tu hin thahnemngai takin hlen suok ro.
{8:12} Miin a nei naw sà ni loin, a thil neia inthoka phal taka pèk nuomna lungril neia a pèk a ni chun lawm a um.
{8:13} Nangnin mi dang rimsi takin sawk zàngkhai inla kan ti a ni naw a, insawk tuo a tûl thu kan hril a nih.
{8:14} Tu hin nangnin in nei laiin an tlàksamna in phuhrùkpèk a, anni khomin an nei ve hunah in tlàksamna la phuhrùkpèk an ti chêu; chuong ang chun in insawk tuo ding annawm.
{8:15} 'A rût tamtu chun a nei tam chuong naw a, a rût tlawmtu chun a tlasam bok nawh' ti ziek ang khan.
{8:16} In ta dinga thahnem ka ngaina ang Tita lungrila sietu Pathien kuomah lawmthu um raw se.
{8:17} Ama chun ka ngènna a pom el chauh khom ni loin, thahnem a ngàina lei lemin in kuoma hung a tum a.
{8:18} Ama ruolin unau pakhat ka hung tir sa ve a, ama hi Chanchin Tha hril thuah kohranhai po poin an inpâk hle a.
{8:19} Chu chauh khom chu ni loin, Lalpa ropuina dinga thahnemngai taka hi somdawl rongbawlna sin kan thawnaa kan inzinpui dinga kohranhaiin an thlang suok a nih.
{8:20} Mihaiin phal taka tam tham tak an pêk khawm hi kan buoipuinaah dem kai naw hràm hrâm kan tum a nih.
{8:21} Lalpa hmua mawi chauh ni loin mihriem hmua mawi khom ei ngaituo bok ding a nih.
{8:22} Chun, kan unaupa khom hi anni ruolin ka hung tir bok a nih. Ama khom hin thahnem a ngaizie kong tam takah a suklang rop tah a, tu lem hin chu a ring èm chêu leiin hung a châk nawkzuol a.
{8:23} Tita hi ka ruolpa, nangni laia rong mi bawlpuitu a na, unau danghai khom hi kohranhai palai, Krista ropuina an ni hi.
{8:24} Kohranhaiin hmangaina in hauzie an hmu a, kan inpàkna chèu hi a'n dikzie an hriet theina dingin, an chungah in hmangaina lo inlangtir ro.
{9:1} Mi thienghlimhai somdawlna sin hi in kuoma ziek a ngaiin ka hriet nawh.
{9:2} Thangpui in inpei zing ti ka hriet a, Makedonia mihai kuoma khom suong takin, "Ni kuma inthok tah khan Akaia ramg chu an inpuocha tah" tiin ka hril hlak a, in thahnemngaina chun mi tam tak a chokhar a.
{9:3} Hi thila hin ka'n pâk thlawn nawna ding chèuin le ka hril ang ngeia in lo inbuotsai fel theina dingin unauhai hi ka hung tir a nih.
{9:4} Makedonia rama mihai hi keini ruolin hung ve ta hai sien, in la'n pei fel nawh ti an hung hmu chun, kan ring êm êm vei chêu leh, in ta ding chauh ni loin, kan ta ding khomin inzak a um hlè ding a nih.
{9:5} Thawlawm thaw dinga in intiem ta sahai kha lo sukfel diem dingin unauhai hi hung tir hmasak tûlin ka hriet a; in lo inpei hman tah chun in thilpèkhai chu làk lui ang ni loa nangni thu ngèia in pèk a nih ti inlang chieng a tih.
{9:6} Tu khom a tù tlawm chun sîk tlawm a ta, a tù tam chun sîk tam a tih ti hi hre zing ro.
{9:7} Mi tinin mani lungrila tum ang chu inro lo le thawluina ang ni loin pe seng raw se; Pathien chun lawm taka petu a nih a hmangai hlak.
{9:8} Thil tha tinrêng thawna dinga iengkima in burip zingna dingin Pathien chun malsawmna tinrêng hnienghnâr takin a vûr thei chêu a nih:
{9:9} "A sem dar a, pasiehai a pêk a,A tiktlàina chu kumkhuoin A pangngai zing a nih"hti ziek ang khan.
{9:10} Tù dinga thlai chi petu le fàk dinga bu petu chèu chun thlai chi pe teuh a ti chêu a, inthangtir a ta, in felna ra chu sukpung bok a tih.
{9:11} Kong tinrênga tiktlâi hle dingin sukhausâng a ti chêu a, chun, keini hmanga in thilpèk lei hin Pathien kuomah lawmthu hril an tih.
{9:12} In somdawlna thilpèk hin mi thienglimhai mamaw a phuhrûkpêk chauh ni loin, Pathien kuoma lawmthu hrilna khom nasa takin sukpung bok a tih.
{9:13} Hi in rongbawlna hin in pom tah Krista Chanchin Tha ta dinga in ringumzie le thu in awizie hai le an ta ding le mi dang po po ta dinga in tiktlàiziehai a suklang a, chu chun Pathien inchawimawitir ngèi a tih.
{9:14} Anni khomin Pathien lunginsietna in dong nasa êm lei hin ditsak takin in ta dingin tongtai ngèi bok an tih.
{9:15} A thilpêk hril sèng ruol lo leiin Pathien kuomah lawmthu um raw se.
{10:1} Kei Paula, 'hmai sana chu pa awm nêm tak, ral kânga chu pa awm khauh tak' in ti ngei hin Krista thuhnuoirolna le nunnèmna sâlin ka ngên cheu.
{10:2} Tisa mi tak anga khawsaa mi hriltuhai lakah ka khauh ngam dingzie ka hriet si a, ka hung phaa chuong anga ka um a tûl nawna dingin ka ngên cheu a nih.
{10:3} Khawvela khawsa ni inla khom khawvel do dàn angin râl kan do ve nawh.
{10:4} Indona hriemhrei kan hmanghai hi khawvel râlthuom a ni naw a, kulpui thiek theina Pathien râlthuom thilthawthei chu a ni lem.
{10:5} An thang hmun kan thiekpêk pei a, Pathien hrietna lampui chapo taka dodàltu taphot kan tukdol a, ngaituona tinrêng Krista salah kan man bok a nih.
{10:6} Thu in awi zân pha leh a la awi nawhai chu hrem dingin kan inpei zing a nih.
{10:7} Puo tieng inlang dàn ringotin thil in thlîr a. Tu khom Krista ta ni bîka insie dâm an um chun inngaituo non raw se; Krista ta a ni ang bokin keini khom kan ni ve.
{10:8} . In sietna ding ni lo, nangni tungdingna dinga Lalpan thuneina a mi pèk hi ka lo uongpui taluo khom a ni thei a, sienkhom ka'n zapui nawh.
{10:9} Lekhathona nangni inthi tum angah mi ngai naw ro.
{10:10} "A lekha thuhai chu a rikin a khauh vei leh, ama ei hmu hlak chun pa awm nêm, a thuhril hlak insitum tak a ni bok si" ti tawk dàm in um a.
{10:11} Chuong anga ngâituhai chun hi hi hre raw hai se: in kuoma kan hung hmaa lekhathona ka hung hril ang tak khan ka hung pha chu thawng ka tih.
{10:12} Mani inhril mawi hlakhai lai kan intiem sà ve ngam naw a, anni le inhrilkhi kan nuom bok nawh. Mani inkhìna dinga bi an thliek fawm chun mani le mani an inkhi a, a va'n vêtthlàk de aw!
{10:13} Keini chun kan biel huom sung bâka mi chu uongpui naw ning ungah, Pathienin rî a mi khampêk sûnga mi chauh uongpui vêng kan tih; chu chun nangni khom a huom sà chêu a nih.
{10:14} Kan biel sûnga mi in ni leiin Krista Chanchin Tha in kuoma kan hung intlun khan a khêl tieng kan fe naw khah.
{10:15} Kan biel puo tienga mi dang thaw inrimna kan uongpui nawh. In ringna hung inthanglien a ta, thil ropui lem nangni lai thaw la nîng a ta, kan biel khom lien zuol pei a tih ti ruok chu kan beisei.
{10:16} Chuongchun, in ram puo tieng Chanchin Tha chu la hril pei kan tih; nisienlakhom, mi thaw sà chu uongpui nawng kan tih.
{10:17} 'A uong taphot chun Lalpa uongpui raw se'.
{10:18} Mani inhril mawihai ni loin, Lalpan a chawimawihai chauh pom an ni hlak.
{11:1} Ka'n vêt deu a ni khomin in mi dom thiem ka beisei a, chu chu in thaw ta zing hrim a nih.
{11:2} Pasal pakhat, Krista chu ka huolpèk tah chêu a, a kuoma nunghàk thienglâm anga ka'n hlàn theina ding chèuin, Pathien thîkthu a siet leiin, in lakah keikhom ka thîkthu a sie a nih.
{11:3} Rûlin Evi dawhaa a zawr thlùk ang khan Krista tienga in lungril thienghlim le mawi tak kha iemani tiin sukkhawhlopèk an ti chêu ti ka'n làu a nih.
{11:4} Kan hril hlak ni lo Isu dang chanchin hrila hung chu lawm a, Thlarau in lo chang tah ang kha ni lo chu pom a, in pom tah ang ni lo Chanchin Tha dang khom in lo pom el a ni chun in dol zor inhma taluo nîng a tih.
{11:5} 'Tirko lien' intihai chu ieng konga khom ka tluk tawl nawna a um ka ring nawh.
{11:6} Thuhril thiem ve naw lang khom hrietna tienga chu ka duoi bik nawh ti in kuomah kong tinrêngin, ieng huna khom suklangin a um ta hlak kha.
{11:7} An naw leh, Pathien Chanchin Tha a thlawna hril a, nangni chawisânga in um theina dinga ka'n phà hnuoi khan thil suol ka lo thaw am a ni?
{11:8} Nangni laia rong ka bawl theina dingin kohran dang ka pur a, anni laka inthokin thangpuina ka lâk hlak kha.
{11:9} In kuoma ka um lai khan ka tlâksamna thuah tu khom ka sukkhawk ngai naw a, ka mamawhai chu Makedonia rama inthoka hung unauhaiin an mi hung phuhrùkpèk a ni kha. Tu laka khom phurrik ni ka tum ngai naw a, ni tum ngai bok naw ning.
{11:10} Krista thutak chu keimaah a um leiin, hi ka thil uongpui hi Akaia ram sûngah tu khomin mi khap thei naw ni hai.
{11:11} Ieng leiin am ie? Ka hmangai naw lei chêuin maw? Ka hmangaizie chêu chu Pathienin a hriet.
{11:12} Ka thaw ang char thaw ve anga inhril sathàuhaiin uongpui ding remchâng ieng khom an nei nawna dingin, ka thaw hlak ang char hin thaw zom pei ka tih.
{11:13} Chuong mihai chu tirko tehlêm, mi hlêm tuma ramtang, Krista tirko anga mani insiem fawm an nih.
{11:14} Chu chu a mak nawh, Setan meuh khom var tirkoah a'n siem fawm hlak si a.
{11:15} Chuleiin, Setan rongbawltuhai chu felna rongbawltu anga insiem fawm a harsa nawh, an tawpna ding ruok chu an thilthawin hril a tih.
{11:16} Hang hril nawk pei ka tih. Tu khomin invêtah mi lo ngai naw unla, in mi ngai a ni khomin invêt angin mi sie unla, hang uong ve met ka tih.
{11:17} Ka thil hril hi Lalpa mi'n hriltir a ni naw a, inring zo taka ka thil uongpui hi invêt angin ka hril a nih.
{11:18} Mi tam takin khawvel thil an uongpui hlak a, kei khomin hang uongpui vêng ka tih.
{11:19} Nangni chu in var a, mi invêthai khom in daw thiem a.
{11:20} A'n dik tak chun, bawia siemtuhai chêu dàm, mani hlawkna ding le invor sàngna dinga hmangruoa hmangtuhai chêu dàm, hmusita uongkhumtuhai chêu le hmâia bentuhai chêu khom in daw thei pei hlak.
{11:21} Chuong ang chu thaw ve dingin kan awm an nêm taluo ti hi inzakum hle sienkhom ka pom a nih. Amiruokchu, invêt takin hang hril nawk pei lang, tu khomin uongpui ngam an nei chun kei khomin ka ngam ve.
{11:22} Hebrai mi an ni maw? Kei khom ka nih. Israel mi an ni maw? Kei khom ka nih. Abraham thlahai an ni maw? Kei khom ka nih.
{11:23} Krista rongbawltuhai an ni maw? Invêt takin hang hril lang,- kei lem hi chu ka ni nawkzuol. Ka thok inrim lem dai a, lung inah ka'n tâng rawn lem a, na taka vuok ka tuok rawn lem dai a, thi el theina ngîrhmun khom ka tuok zing zing a nih.
{11:24} Judahai thaw dàn angin voi sawmli vuoka voi khat pei tling loi vuok tum nga ka tuok a,
{11:25} tum thum hmolin an mi vuok a, tum khat lungin an mi dêng a, tum thum long siet ka tuok a, ni khat le zàn khat tuifinrietah ka'n làng a.
{11:26} Sienkhom inzin ka thul chuong nawh. Lampuiah tium tam tak vadunga dàm, suomhmang laka dàm, ka chipuihai laka dàm, Jentêlhai laka dàm, khawpuia dàm, ram hnuoia dàm, tuinfinrieta dàm le unau tehlêmhai laka dàm ka tuok rop a.
{11:27} Imu hmu lo khopa thokin, sin inrimin ka buoi a; fàk ding tlasamin phingtâm le dangchârin ka um a; sil ding nei loin, saruokin khaw dei ka tuor a.
{11:28} Hieng bàka hin Kohranhai po po ka ngaituona chun a mi hnaw zing a nih.
{11:29} Mi hrât nawhai ka tuorpui naw hlak am a ni? Suola tlu mi ka hmuin ka'n voi ngai naw hlak am a ni?
{11:30} Uong ding ka ni rau rau chun ka hràt nawzie suklangtu thilhai hi a nih ka uongpui lem ding.
{11:31} Ei Lalpa Isu Pä le Pathien chun khêl ka hril nawzie a hriet. Ama chu chatuonin inpâkin um raw se.
{11:32} Damaska khuoa ruok khan chu Lal Areta hnuoia rorêltu chun mi man tumin Damaska khuo chu a'n vêngtir a;
{11:33} sienkhom kul bang tukvera inthokin bawmin an mi thlâk thla a, a kuta inthokin ka suok tah a nih.
{12:1} A hlawkna a um nawa chu hang uong zui pei ka tih. Ka kuoma Lalpa inlàrna le a thupuong hang hril ka tih.
{12:2} Kum sawmpali liem tah khan, Kristaa um mi pakhat ka hriet chu vàn thumnaah thuoi tungin a um a, a hringhrànin amani ruok chu ka hriet nawh, Pathienin a hriet.
{12:3} Chu mi ngèi chu Paradis-a làk tungin a um a, a takin am an naw leh zèlin a um ti khom ka hriet nawh, Pathienin a hriet.
{12:4} Chu mi chun thil hril thei ruol lo le mihriemhai hril thieng lo a hriet.
{12:5} Chuong ang mi chu uongpui ka tih; keimaa ruok chu uongpui ding ka hriet nawh, ka hràt nawna chauh naw chu.
{12:6} Uong nuom khom lo ni hrim lang, thutak ka hril ding a ni leiin thil invètthlàk ni naw nih. Nisienlakhom, insûm ka tih, chuong naw chun miin ka thilthaw an hmu le ka hril an hriet nêka nasain kei mi ngai ropui lem hlauh rawi an tih.
{12:7} Thil inhriettira ka um chu a ropui êm leia ka'n ngaihlu taluo nawna dingin ka taksaa hin hling pèkin ka um a, chu chu Setan tirtawn, mi sun zingtu chu a nih.
{12:8} Chu chu mi la hmangpêk dingin voi thum Lalpa ka hni a.
{12:9} Ama chun, "Ka lunginsietna hi i ta dingin a huntawk; ka thilthawtheina hi hràt nawnaa inthokin annawm sukfamkima a um hlak chu" a mi ti a. Chuleiin, Krista thilthawtheina chu keimaah a chêng theina dingin ka hràt nawna hi lawm takin ka uongpui ta lem a nih.
{12:10} Krista leiin hràt nawnaa hai, chêksolnaa hai, harsatnaa hai, sukdùdànaa hai le sietnaa hai ka lawm hlak. Ka hrât naw pha leh ka hrât chauh hlak a nih.
{12:11} Ka'n vêt zo an ta hi, nangnin lo thei loah in mi siem si a. Nangni hi mi hril mawitu lem ding ni awm tak in na. Ieng ni naw lang khom, 'tirko lien' intihai hi ieng konga khom ka tluk naw bik nawh.
{12:12} Nangni lai kong iengkimah dawthei takin inchikna thilmakhai le entirna danghai thawin tirko ka nizie ka'n langtir hlak a.
{12:13} Ieng konga khom ka sukkhawk ngai naw chêu ti ngot naw chu kohran dang nèka ka ngainêp lemna chêu iem a um a? Ka lo thaw dik naw a ni chun mi ngaidam ro.
{12:14} Ngai ta u, tu hi in kuoma hung dinga ka'n siem voi thumna a ni tah. Nangni ta dinga phurrik ni ka tum naw a, in thil nei ka ngiet naw a, nangni a nih ka dit chu. Nauhaiin nu le pa ta dingin an inkhawlpèk ngai naw a, nu le pahaiin nauhai ta dingin an inkhawlpèk lem hlak.
{12:15} Kei chu in thlarau ta dingin lawm takin inhmang zo ka ta, inpe zo thak ka tih. A chuongliema ka hmangai chêu leiin in mi hmangai nêp sot di'm a ni?
{12:16} In mi'n khawkpui naw chu thukhat ni ta sien, dawha vervêk hmanga ka simbu dawi chêu anga lo hril thang pawl dàm maw in um chu?
{12:17} Nangni laia ka hung tirhai amani bèk hmangin nangnia inthokin hlawkna ka hmu am a ni?
{12:18} In kuoma hung dingin Tita ka ngèn a, ama ruolin unau pakhat ka hung tir bok a, Tita chun hlawk phànain a hmang chêu am a ni? Thlarau hmun khat puta rongbawl le lampui thuhmun hrawa kal chawi tlâng kan ni naw am a ni?
{12:19} Kha hma po po kha mani inhril mawiah in mi lo ngai zing a ni maw? Pathien mit hmuin Kristan hril dinga a ti thu chu kan hril hlak. Dittakhai, iengkim hi nangni sukhràtna dinga kan thaw a nih.
{12:20} Ka hung pha leh ka tum angin hmu nawng ka ti cheu a, nangni khomin in tum angin mi hmu nawng in tih ti hi ka thil inlàu a nih. Inhalna dàm, inthîkna dàm, lungsen inhrawtna dàm, pawla inthèna dàm, inhrilsietna dàm, indemna dàm, chapona dâm le buoina dâm hung hmu ka'n làu bàkah,
{12:21} ka hung nawk phâ leh, tuta hmaa thil suol le tirdakum in thaw hlak inngainahai le in chêt pornahaia inthoka la sim si lo mi tam tak leiin tap pal ka ta, ka Pathienin in hmaah mi sukmuolpho hlauh rawi a tih ti ka'n lâu bok a nih.
{13:1} Tu hi in kuoma ka hung voi thumna ding a nih. 'Thuhretu pahni amanih pathum amanih bàua inthok chauhin thubuoi hrim hrim chu sukfel chauh ding a nih' ti a na.
{13:2} In kuoma ka hung voi hninaa khan thilsuol thawtuhai le mi dang po po kuomah ka hril tah a, tu hin nangni lai um hrì naw lang khom ka hril nawk chêu a nih: ka hung pha chu thilsuol thawtuhai chu hlà naw ning.
{13:3} Keima ngei mi hmangin Kristan thu a hril ti fie in tum chu la hmûng in tih. Nangni lai chàu taka thil thaw loin, thil nasa tak a thaw lem hlak kha.
{13:4} Ama chu hràtnawna leia hemdein a um a, sienkhom Pathien thilthawtheina leiin a hring tah a nih. Keini khom amaa chun hrât naw inlang khom, in ta dinga rong kan bawlnaah Pathien thilthawtheina leiin amaa chun kan hring a nih.
{13:5} Ringnaah in um le um naw inen chiengin, mani ngei infie hlak ro. Krista Isu chu nangniah a um ti hrietna in nei naw am a ni? Inhrietna in la nei naw a ni chun a lem el in la nih.
{13:6} Keini ruok chu ringnaah kan um ngei a nih ti in hung hriet chieng pei ka beisei.
{13:7} Thil in thaw suol nawna dingin Pathien kuomah kan tongtaipêk hlak chêu a, chu chu kan hlawtlingzie tàr langna ding ni loin, hlawsam anga kan inlang khoma nangni bêkin thil tha in thaw theina dinga kan hnipèk chêu a nih.
{13:8} Thutak do zawngin ieng khom kan thaw thei naw a, thutak ta ding chauin a nih kan thaw thei.
{13:9} Keini kan hràt naw chàng khoma nangni in hrât phot chun kan lawm. In that famkimna dingin kan hni rop hlak.
{13:10} Sukse ding chèu ni loa siem tha ding chêuin Lalpan thuneina a mi pèk a, in kuoma ka hung pha leh chu thuneina chu ka vilik rak a tûl nawna dingin ka hung hmain hieng thu hi ka hung ziek a nih.
{13:11} A tawp taka chun unauhai, dam takin um ro. Famkimna hnot unla, ka ngènna chèu hi poisa unla, lungril hmun khat put unla, inrem takin um ro; chuongchun, hmangaina le inremna Pathien chun umpui a ti chêu.
{13:12} Fawp thienghlimin chibai inbûk ro.
{13:13} Mi thienghlimhai po po hin chibai an bùk cheu.
{13:14} Lalpa Isu Krista lunginsietna hai, Pathien hmangaina hai, Thlarau Thienghlim pawlna hai chu in rênga kuomah um raw se.
