{1:1} Paula, Pathien ditzawnga Krista Isu tirko chun Efesi khuoa um mi thienghlimhai le Krista Isua mi ring umhai chibai ka bûk.
{1:2} Pathien, ei Pa le Lalpa Isu Krista kuoma inthoka lunginsietna le inremna chu in kuomah um raw se.
{1:3} Ei Lalpa Isu Krista Pathien le Pä chu inpâkin um raw se. Ama chun vàn hmuna thlarau malsawmna tinrêngin Kristaah mal a mi sawm a.
{1:4} Thienghlim le soisel boa a hmaah ei um theina dingin leilung insieng hma khan Kristaah a mi lo thlang a.
{1:5} A ditzawng le tum dàn ang takin Krista Isu zàra a nau ni dingin hmangainain a mi lo ruot lawk bok a.
{1:6} A hmangai le a Dittak zàra a lunginsietna ropui a thlawna a mi pèk leiin inpâk ei tiu.
{1:7} Lunginsietnaa a hausak ang hrimin, Krista thisen chun a mi'n tlan a, ei suolhai a ngaidam a,
{1:8} chu lunginsietna chu var tak le rem hre takin ei chungah a vûr teu a.
{1:9} Kristaa a lo ruot lawk ang taka ama ditzawng anga thaw a tum thurûk chu a mi'n hriettir a.
{1:10} Hun a kim phaa Kristaa hlen dinga a thil rêl lawk chu vàn le hnuoia thil iengkim hi lu pakhat, Krista hnuoia hui khawm vong a nih.
{1:11} Ama remruot dàn le dit dàn ang taka thil iengkim hlentuin a mi lo ruot lawk angin, Krista zàrah rohluotu nìna ei chang a.
{1:12} Eini Kristaa beiseina innghat hmasatuhai hi a ropuina chawimawitu ding ei nih.
{1:13} Amaa chun thutak, in sandamna Chanchin Tha chu in lo hriet ve a, in lo ring tah a, a tiem Thlarau Thienghlim chun nangni khom a'n chik tah chêu a nih.
{1:14} Chu chu Pathien mi ni dinga a mi'n tlan leia ei rochan ding zakhamna chu a nih. A ropuina chu inpâkin um raw se.
{1:15} Lalpa Isu in ringzie le mi thienghlimhai po po in hmangaizie kei khomin ka lo hrietin,
{1:16} ka tongtainaah ka hriet zing hlak cheu a, in ta dingin lawmthu hril ka ma nawh.
{1:17} Ama in hung hriet chieng zuol theina dingin ei Lalpa Isu Krista Pathien, ropuina Pä chun varna le hrietthiemna thlarau pe raw se cheu.
{1:18} Chuongchun, in lungril mithai sunvara um a, ieng am beisei dingin a ko chêu ti hai,
{1:19} mi thienghlimhai rochan ropuizie le hnienghnàrzie hai, a hràtna thahrui thilthawtheina tawp chin nei lo chun eini ringtuhaia a thaw nasatzie dàm in hung hriet theina dingin ka tongtai hlak.
{1:20} Chu hrâtna chun Krista chu mithi laia inthokin a keitho a, vàn hmunahai khin a chang tieng a'n thungtir a;
{1:21} lalna hai, thuneina hai, thilthawtheina hai, rorêlna po pohai chunga le tu lai le hun la hung tlung dinga nìna hming po po chung daiah a sie tah a nih.
{1:22} A ke hnuoiah iengkim Pathienin a sie a, kohran ta dinga iengkima Lû takah a ruot a.
{1:23} Kohran chu Krista taksa a nih, iengkim kong tinrênga sungsiptu famkimna chu.
{2:1} Kha hma khan chu in bawsietnahai le in suolhai leia thi in ni kha.
{2:2} Chuong lai chun hi khawvel zie ang hin in khawsa a, boruoka thuneitu lal, awinawtuhai chunga tu chena thok mêk thlarau thu thuin in um hlak.
{2:3} Anni lai chun eini khom ei lo thang ve vong a, ei tisa châk zawng inhoitirna hnotin, ei tisa nuom zawng le ngaituo zawng ei thaw hlak a, mi danghai ang bokin Pathien lungsenna tuor ding hrima pieng ei nih.
{2:4} Nisienlakhom, zangainaa sip Pathien chun lunginsietna a hau êm leiin,
{2:5} ei bawsietna leia thi ei ni lai khan Kristaah a mi sukhring a; a lunginsietna zàra sandam in nih.
{2:6} Pathien chun Krista leh a mi keitho a, vàn hmunahai khin ama leh a mi'n thungtir a.
{2:7} Ei chunga a zangaina Krista Isua a'n langtir hin hun la hung tlung pei dinga khom lunginsietna hril sèng ruol lo a hauzie a hung suklang a nih.
{2:8} Lunginsietna zàra ringnaa sandam in nih, chu chu nangni thaw suok a ni naw a, Pathien thilthlawnpêk a nih.a
{2:9} Thilthaw lei a ni nawh, ni sien chu miin uongpui an tih.
{2:10} Ei um dàn dinga Pathienin a buotsai lawk anga, thil tha thaw dinga Krista Isua siem, Pathien kutsuok ei nih.
{2:11} Chuleiin, nangni piengnaa Jentêlhai, mihriem kut hmanga sertanhaiin 'Sertan nawhai' an ti hlak chêu kha hre zing ro;
{2:12} khâng lai khan Krista in la nei naw a, Israel sûngkuo lakah hnam hrang in ni a, Pathien thutiem thuthlung puoah in um a, hi khawvela hin beiseina hrim nei lo le Pathien khom nei lo in ni hlak kha hre zing bok ro.
{2:13} Tu ruok hin chu nangni, kha hmaa hla taka um hlakhai kha Krista thisen leiin Krista Isua chun sukhnaiin in um tah.
{2:14} Krista chu ei inremna a nih. Ama taksa ngei chun Jentelhai le eini Judahai hi pum khatah a mi siem a, ei indaidanna le intaina bang chu a thiek a.
{2:15} Dân thupêkhai le a bebawmhai chu a hung sukbo a, keini le nangnihai chu amaa chun mihriem thar, pum khatah a mi siem a, inremna a hung intlun a.
{2:16} Kraws-a chun intaina chu a sukbo a, Jentêlhai le Judahai chu pum khata hung umin Pathien leh ei lo inrem tah a.
{2:17} A hung khan hla lema um nangnihai kuomah remna Chanchin Tha a hril a, a hnai lema um keinihai kuoma khom remna Chanchin Tha bok chu a hril a.
{2:18} Ama zàrah Thlarau hmun khatin Pa kuom ei tlung tlàng thei tah a nih.
{2:19} Chuongchun, tu hin chu ram dang mi le mikhuol châmbâng el in ni ta naw a, mi thienghlimhai leh tuolkhat, Pathien sûngkuo ei ni ta lem.
{2:20} Tirkohai le zawlneihai lungphûm rem chunga bawl in na, chu lungphûma a kila lung poimaw tak chu Krista Isu a nih.
{2:21} Chu in pumpui chu ama chunga chun rem khawm a ni a, Lalpa ta dingin tempul thienghlim a hung ni tah.
{2:22} Nangni khom amaa chun Thlaraua Pathien chengna in dinga mi danghai le rem khawm in nih.
{3:1} Hi thil lei hin kei Paula, nangni Jentêlhai ta dinga Krista Isua mi intâng hin ka tongtaipêk chêu a nih.
{3:2} A lungsietna leia Pathienin nangni enkoltu nìna sin thaw dinga a mi ruot thu kha lo hre ta ngèi in ta.
{3:3} Khanga inlârnaa Krista thurùk inhriettira ka um thu chu khâ hmâ khan tawite ka hung ziek tah a.
{3:4} Ka thu ziek kha in tiem ngun chun, chu Krista thu hril chu ka hriet chiengzie khom hre thei in tih.
{3:5} Pathien tirko le zawlnei thienghlimhai kuoma Thlarauin tuta a'n hriettir ang tluk hin khâ hmâ khan hi thu ril hi mihriemhai kuomah a la'n hriettir ngai nawh.
{3:6} Chu thurûk chu, Chanchin Tha leiin Krista Isua chun Jentêlhai le Israelhai hi ro hluo tlâng ding dàm, pum khat le sûng khata um ding dàm le thutiem dawng tlâng ding dàm ei ni thu a nih.
{3:7} A thilthawtheina hmangin Pathienin a lunginsietna thilpêk a mi'n dongtir a, chu Chanchin Tha rongbawltua chun a mi siem a.
{3:8} Kei hi mi thienghlim po po laia chîn tak ni lang khom, Jentêlhai kuoma Krista hausakna sui suok ruol lo chu puong dingin a lunginsietnan a mi ruot a;
{3:9} Isu Kristaa iengkim siemtu Pathien kuoma chatuona inthoka thurûk um, a remruot lawk chu, mi po po kuoma suklang ding le,
{3:10} kohran hmanga Pathien varna inthùkzie vàn hmuna lalhai le thuneituhai inhriettir dinga ruot ka nih.
{3:11} Chatuona inthoka rem a lo ruot ngei chu ei Lalpa Isu Kristaah a hung hlen suok a.
{3:12} Krista ei ringna leiin nêl tak le ngam takin Pathien ei hnai thei tah a nih.
{3:13} Chuleiin, a ta dinga ka tuornahai leia zâm lo dingin ka ngèn cheu, in ropuina ding vong a ni si a.
{3:14} Hi lei hin ei Lalpa Isu Krista Pä hmaah dingthathuonin ka kûn hlak.
{3:15} Ama chu hnuoi le vàna ringtu sûngkuo tinrêng hming làkna a nih.
{3:16} A thlarau zàrah in sùngril tieng thà sukhrâtna dingin a ropuina nasa taka inthoka thilthawtheina chu pe sien la chêu,
{3:17} ringna leiin Krista chu in lungrilah chêng raw se. Hmangainaah zung keia in hung nghet theina dingin ka tongtaipêk chêu.
{3:18} Chun, mi thienghlim po pohai leh Krista hmangaina lienzie dâm, seizie dâm, insângzie dâm le inthûkzie dàm in hung hriet theina ding le
{3:19} chu hmangaina, hrietna po po khoma a hriet seng ruol lo chu hrie a, Pathien famkimna tinrênga sungsip in hung ni theina dingin ka tongtaipêk bok cheu.
{3:20} Chuongchun, einia thok hlak thilthawtheina hmanga ei hni le ei ngaituo phàk nêka nasa lema iengkim thaw theitu kuoma ngei chun
{3:21} ieng lai khomin, Kohrana le Krista Isu kuomah ropuina chatuonin um raw se.
{4:1} A kona chêu phua khawsa dingin kei, Lalpa ta dinga tâng hin ka ngèn cheu.
{4:2} Kong tinrêngah inngaitlawm le thuhnuoirol takin hmangainain zâi indaw tuo ro.
{4:3} Inrem taka insuikhawmin, Thlaraua inpumkhatna chu vong zing dingin iengkimah thang la ro.
{4:4} Beisei hmun khat nei dinga ko in ni angin taksa pum khat le Thlarau pakhat chauh a um.
{4:5} Lalpa pakhat, ringna hmun khat, baptisma hmun khat, mi po po Pa, Pathien pakhat chauh a um.
{4:6} Ama chu iengkim chungah a um a, iengkim a fang suok a, iengkimah a um bok a nih.
{4:7} Lunginsietna thilthlawnpêk chu Kristan hun a ti ang peiin a mi pêk seng a.
{4:8} Chu lei chu annawm Pathien Lekha thuin hienga a lo hril kha:"Chung tieng a hang fe khanSala manhai chu a thuoi a,Mihai chu thilpêk a sem a."
{4:9} 'Chung tieng a hang fe' ti hi ieng ti na'm a na? Leihnuoi hmun inhnuoiah a hung thla hmasa zet tìna a nih.
{4:10} Iengkim a hluo vong theina dingin, hnuoia hung thla ngei kha, vàn po po laia insâng takah a hang fe nawk tah a nih.
{4:11} Ama chu a nih thenkhat tirko ni ding dàm, thenkhat zawlnei ni ding dàm, thenkhat evanzelis ni ding dàm, thenkhat pastor le zirtirtu ni ding dàma ruottu chu.
{4:12} Chuong ang chun Krista taksab sukpuitlingna dinga rong an bawl theina dingin Pathienin a mi thienghlimhai chu a hung inthuom a nih,
{4:13} ringna le Pathien Naupa hrietna kongah zai khata luong a, hung puitling a, Krista a famkim anga ei hung famkim ve theina dingin.
{4:14} Chuongchun, mi vervêkhaiin dawhaa hlêm kawi a, zirtirna hrang hrang fawn velin khing tieng khing tieng a tawm lèng thei naupang sie ang ni ta nawng ei tiu.
{4:15} Chuong nèk hmanin, hmangainaa thutak hrilin, iengkimah ama ei Lû tak, Kristaa chun inthanglien lem ei tiu.
{4:16} Amaa chun taksa bung tinrêng chu inchuktuoin, thâ le zungin a phuor khawm a, taksa bung tin chun an thaw ding ang seng thawin an inthang tlâng a, hmangainain an inchawm lien tuo hlak a nih.
{4:17} Chun, Lalpa hmingin hi hi hrilin ka ngên tlat cheu: Lungril mumal bo Jentêlhai angin um ta ngai naw ro.
{4:18} Hrietna tieng an inthim a, an mawlna chun an lungril a sukngar leiin Pathiena hringna leh inzom thei ta loin an um a.
{4:19} Inzak nachâng khom an hriet ta naw a, zâuthàuna nunah an intàl lùt a, thil tirdakum tinrêng an thaw a, an tisa châkna hlak a zuolkai tul tul bok.
{4:20} Nangnin Krista in hung hriet dân ruok chu chuong ang chu a ni vè nawh.
{4:21} Chieng takin a chanchin in hriet a, ama Kristaa thutak um chu inchûktir in ni tah khah.
{4:22} Tisa châknain a sukkhawlo tah, in nun dàn hmasa, mihriem hlui kha hlîp thlain,
{4:23} in lungril put dànhai siem thar unla,
{4:24} felna le thienghlimna indika Pathien anga siem, nìna thar chun inthuom ro.
{4:25} Chuongchun, khêlhril bânin, mani vènghai thudik hril seng ro, inpêng tuo vong ei ni si a.
{4:26} In lung a sen khomin thil suol thaw pha naw ro; nisa tlâk chen chen lungsen naw ro.c
{4:27} Diebol chu hmun remchang inkien naw ro.
{4:28} Rûkru hmang chun bànsan sien la, mi tlasamhai kuoma pêk ding a nei theina dingin mani kut ngeia thil tha thawin thok inrim lem raw se.
{4:29} Tong mawi lo in bàua inthokin suok naw sien, mi siem tha thei ding chauh suok lem raw se, chuongchun a ngaithlatuhai khomin hlawkpui an tih.
{4:30} Pathien Thlarau Thienghlim chu sukbeidong naw ro, tlanna nia dinga ama tâ ngei in nizie Pathienin a'n chikna chêu a nih.
{4:31} Khâkna dàm, lungsatna le lungsenna dàm, inhal buoi dàm, inhril siet dàm le mi siet ditna po po dàm bànsan ro.
{4:32} Inlungsietin inlainat tuo unla, Pathienin Kristaa a ngaidam ang chêu khan inngaidam tuo ro.
{5:1} Chuongchun, Pathien nau dittakhai in ni leiin a um dàn latu ni ro.
{5:2} Kristan a mi hmangai a, Pathien lawmzawnga rim inhnik thilpêk le thilhlân ni dinga ei ta dinga a'n pèk ang khan, hmangaina nun nei ve ro.
{5:3} Pathien mi thienghlimhai khawsak dàn dinga mawi lo inngaina suol dàm, porchêna dàm le duâmna dâm hi nangni lai a sàmin sâm sin naw hrim hrim ro.
{5:4} Zawlro hril hai, tong mawi naw thaw le fiemthu bawraw hrilhai in ta dingin a mawi nawh; lawmthu hril chîng lem ro.
{5:5} Inngai chînghai, mi tirdakum hai, mi duâm, (chuong ang mi lem betu) hai chun Krista le Pathien ramah chan hrim an nei nawh ti hre chieng ro.
{5:6} Tu khomin thu tep lo mei meiin hlêm naw raw hai se chêu; chuong thilhai lei chun Pathien lungsenna chu thu awinawhai chungah a tlung hlak si a.
{5:7} Chuleiin, anni chu inpawlpui naw ro.
{5:8} Kha hma khan in inthim a, tu ruok hin chu Lalpaa chun in hung var tah. Chuleiin, var nauhai angin um ro.
{5:9} Var chu thatna dâm, felna dâm le thutak tinrêngin a rà suok hlak.
{5:10} Lalpa lawmzawng hriet fie tum lem ro.
{5:11} Rà nei lo thim thilthawa chun thang ve naw unla, an indik nawzie suklang lem hlak ro.
{5:12} A rûka an thilthaw hlakhai chu a hril khom inzak a um si a.
{5:13} Ieng khom varin a sun chu a'n lang chieng hlak; var chu iengkim sukvartu a ni si a.
{5:14} Chuleiin Pathien Lekha thua khom,"Nang in innghil, har la,Mithi laia inthokin tho rawh,Kristan el var a ti che"ti a ni kha.
{5:15} Chuongchun, in khawsak dànah fimkhur ro, mi invêthai anga um loin mi varhai angin um lem ro.
{5:16} Hun tha naw taka um ei ni leiin in hun hmang tha ro.
{5:17} Chuleiin, invêt taka um loin Lalpa ditzawng chu hriet fie tum lem ro.
{5:18} Uoiin inrui chîng naw ro, chu taka chun zuolkaina a um si a. Chuong nêkin, thlaraua sipin um lem ro.
{5:19} Inpâkna hla hai, Pathien hla hai le thlarau tieng hla hai chu inzawt tlàngin, lungril taka hla sakin Lalpa chu rimawi rempêk ro.
{5:20} Ei Lalpa Isu Krista hmingin ieng lai khomin iengkimah Pa Pathien kuomah lawmthu hril rop ro.
{5:21} Krista in inzà ang bokin inzà tuo ro.
{5:22} Nuhai, Lalpa thu in awi angin in pasalhai thu khom awi ro.
{5:23} Krista chu ama taksa kohran sandamtu le kohran lû a ni ang hin, pasal chu nuhmei lû a nih.
{5:24} Krista kuoma kohran a'n tuklùt ang bokin, nuhmeihai khom kong iengkimah an pasalhai kuomah an intuklùt ding a nih.
{5:25} Pahai, Kristan kohran a hmangai ang hin in nuhmeihai hmangai ve ro.
{5:26} Thu chu tuia hmanga Kohran sawp fai ding le sukthienghlim dingin ama Krista ngei chu a hung inpêk a.
{5:27} Kohran ropui tak, bal kai lo, zûr lo le hmêl hemna hrim hrim nei lo chu ama ta dinga indin dingin a'n pêk a nih.
{5:28} Chuong ang bokin, pasalhai chun mani taksa an hmangai angin an nuhmeihai khom an hmangai ve ding a nih. Mani nuhmei hmangaitu chun ama a'n hmangai a nih.
{5:29} Tu khomin mani taksa an theida ngai nawh, Kristan kohran a enkol angin, chawmin an enkol lem hlak;
{5:30} eini khom a taksa pênghai ei ni si a.
{5:31} Pathien Lekha thua chun, "Chu lei chun pasalin a nu le pa màksan a ta, a nuhmei leh inkop an ta, chuongchun an pahni chun taksa pum khat lo ni tàng an tih" ti a ni a.
{5:32} Hi hi thu inril le inthûk tak a na, kei chun Krista le a kohran thu a hrilna niin ka hriet.
{5:33} Ieng khom ni sien, nangni lai tu khomin mani a'n hmangai angin a nuhmei khom hmangai raw se; nuhmei khomin a pasal a'n za ding a nih
{6:1} Naupanghai, Lalpaa chun in nu le pa thu awi ro, chu chu thil indik a ni si a.
{6:2} "I nu le pa chawimawi rawh" ti hi thupêk laia thil tiem sa nei hmasa tak a nih.
{6:3} " Chuongchun i ta dingin thang a ta, hnuoiah dam sawt bok i tih" a ti a ni kha.
{6:4} Nangni pahai, in nauhai suklungsen naw ro, Lalpa thu zawm dinga thununin inchûktir lem ro.
{6:5} Bawihai, Krista thu in zawm angin lungril indik putin, ti le inthin pumin hnuoia in puhai thu zawm ro.
{6:6} Mihriem suklawm tumtu ang ela an hmu lai chaua thaw loin, Krista bawi ni awm hrimin lungril takin Pathien ditzawng thaw unla,
{6:7} mihriem rongbawl el ni loa Lalpa rongbawl in ni lem leiin hlim takin thaw hlak ro.
{6:8} Bawi khom, bawi naw khom, mi tinin an thilthaw that lawmman chu Lalpa kuoma inthokin an dong seng ding a nih ti in hriet si a.
{6:9} Chun, nangni hotuhai, chuong ang bokin in bawihai chungah thaw ve ro. In bawihai le in intawm hotu, thlier bîk nei lo chu vànah a um ti hre zingin, in bawihai inthi le vauh chîng ta naw ro.
{6:10} A tawp taka chun Lalpa le a hrâtnaa inthokin thilthawtheina la pei ro.
{6:11} Diebol zawrna chu in do zo theina dingin Pathien râlthuom kimin inthuom ro.
{6:12} Ei dohai hi mihriem râld ni loin, lalna hai, thuneina hai, hi khawvel inthim chunga rorêltuhai le vàn hmuna thlarau suol umhai chu an ni lem si a.
{6:13} Chuleiin, ni tha lo a tlung hunah hmêlma in dang theina ding le in dang hnunga khom in dingchang theina dingin, Pathien râlthuom kim chun inthuom ro.
{6:14} Chuongchun, nghet taka ngìrin, thutaka in kawng hrënin, felna awmphaw chu hâk ro.
{6:15} Remna Chanchin Tha chu pheikhokah bunin, sirsan nghetah hmang unla,
{6:16} misuolpa meithalhlawnhai chu in sukmit theina dingin ringna awmphaw hâk bok ro.
{6:17} Sandamna chu lukhumah hmang unla; Thlarau kawlhnàm, Pathien thu chu, pâi zing ro.
{6:18} Ieng huna khom thlaraua tongtaiin in mamaw taphot chu hni hlak ro. Hi hi hre zingin, in tongtaiin mi thienghlim po po ta dingin ma loin hni ro.
{6:19} Thu ka hril chânga Chanchin Tha thu ril huoi taka puong ding thu ka dong theina dingin kei khom mi hnipêk bok ro.
{6:20} Chanchin Tha palai, lung ina intâng ka na, ka hril dàn ding ang taka huoi taka ka hril theina dingin mi hnipêk ro.
{6:21} Lalpaa unau dittak le rongbawltu ringum tak Tukik hin ka chanchin in hriet theina dingin iengkim hril a ti cheu.
{6:22} Ka chanchin hril ding cheu le thlamuong ding cheuin ama hi ka hung tir a nih.
{6:23} Pa, Pathien le Lalpa Isu Krista kuoma inthoka inremna hai, hmangaina hai le ringna hai chu unauhai kuomah um raw se.
{6:24} Ei Lalpa Isu Krista, chuoi loa hmangaituhai po po kuomah lunginsietna um raw se.
