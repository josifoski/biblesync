{1:1} Paula le Timothe, Krista Isu siehlawhai chun Krista Isua mi thienghlim Filipi khuoa um po po le Kohran thuoituhai le rongbawltuhai chibai kan bûk
{1:2} Pathien ei Pa le Lalpa Isu Krista kuoma inthoka lunginsietna le inremna chu in kuomah um raw se.
{1:3} Ka hriet suok po chêu leh ka Pathien kuomah lawmthu ka hril hlak.
{1:4} Ieng huna khom in rênga ta dinga ka tongtai chângin hlim takin ka tongtai hlak,
{1:5} Chanchin Tha hril rongbawlna ei tana inthoka tu chena mi thawpuitu in ni si a.
{1:6} Nangni laia hi thil tha thaw tantu chun Krista Isu Ni-a a hlen suok chenin thaw pei a tih ti ka ring tlat a nih.
{1:7} Chanchin Tha ta dinga thang ka lâkna le suknghet sin ka thawna amanih le kol ka bun chânga Lalpa lunginsietna mi'n tlângpuitu in ni leiin ka ngaituonaah in châm zing a, hieng ang lungril in rênga chunga ka put khom hi thil awm tak a ni hrim a nih.
{1:8} Krista Isu lungril ang putin ka ngai êm êm cheu a nih ti Pathienin a hriet.
{1:9} In hmangaina chu hrietnaa dàm le thil tinrêng fie tak le inril taka hmu theinaa dàm inthang liena a hung pung deu deu theina dingin ka tongtai hlak.
{1:10} Chuongchun, thil tha bîkhai chu thlang thiemin, Krista Ni-a chun thienghlim le soisel bo hung ni thei in ta,
{1:11} Pathien ropuina ding le inpâkna dingin Krista Isu zàrah felna râ chun sungsipin um in tih.
{1:12} Unauhai, ka chunga thil hung tlunghai kha Chanchin Tha sukdarna ding a lo ni ta lem hlauh ti in hriet ka nuom.
{1:13} Ka kol bunhai hi Krista lei a nih ti lal in vêngtuhaia le mi dang po po khomin an hriet tah.
{1:14} Unau tam lem khomin ka kol bun leiin Lalpa an ring nghet sauh a, ti lo le huoisen takin thu an hril ngam tah.
{1:15} Thenkhat chun thîkna le elrelna leiin Krista thu an hril ve hlak a; thenkhat ruok chun ditsakna lungril putin an hril bok a.
{1:16} A nuhnung pawl hin Chanchin Tha ka tan leia hung ka nih ti hrein, hmangaina leiin an hril a;
{1:17} a hmasa pawl ruok hin chu mani tânghma kei zawngin, thaw tak tak loin, kol ka bun lai hin ka chungthu a rik zuol theina dinga buoina chok suok tumin, thu an hril thung a nih.
{1:18} Sienkhom iem a poi a? A lem amanih a tak amania an hril khom ni sien, Krista thu hrila a um hrim hrim hi poimaw ka ti le ka lawm tak chu a nih, lawm pei bok ka tih.
{1:19} In mi tongtaipèkna lei le Isu Krista Thlarau thangpuina leiin ka chunga thil tlunghai hi a mi sansuoktuah hung inchang lem a tih ti ka hriet.
{1:20} Ka duhthusam tak le ka beisei tlat chu, ienga khom sukmuolphoa um lo a, ieng huna khom, tuta tum ngei khom hin, ka dam amanih ka thi amanih khomin huoi taka um a, ka taksaa Krista ka chawimawi hi a nih.
{1:21} Ka ta ding chun hring hi Krista a na, thi khom hlawkna a nih.
{1:22} Dam pei lang tangkaina ka la nei ding a ni si leiin, a ieng lem am thlang ding bìk ka hriet nawh.
{1:23} Chamlakin ka um a, fe suoka Krista kuoma um châkna ka nei a, chu chu a tha lem hle a;
{1:24} amiruokchu, nangnihai leiin ka la dam zing a tûl bok si.
{1:25} Ringnaa in rênga in inthanglienna ding le in lawmna sukpunga a umna dingin ka la dam pei hi a tha lemin ka hriet tah.
{1:26} Ka hung nawk pha chu keima leiin Krista Isua in lawmna luong liem a tih.
{1:27} Ieng khom ni sien la, in um dàn chu Krista Chanchin Tha leh inmawi phot raw se. Ka hung amanih ka hung naw amanih khoma thlarau hmun khata ngîr nghetin, ringna hmun khat put unla, chuongchun, Chanchin Tha thuah in thang tlàng ti le
{1:28} a dotuhai chêu chu iengti kong khomin in tì nawh ti lo hre thei ka tih. Chu chu an la tlawm dingzie le san suok in la ni dingzie inchikna chieng tak nîng a tih. Chu thawtu chu Pathien a nih.
{1:29} Krista ring el chauh khom ni loa a ta dinga tuor dinga rongbawlna sin inhlàn in nih.
{1:30} Chu inbeina, ka tuok in hmu ta hlak le tuta ka la tuok zing in hriet hi, nangni khomin in tuok ve tah a ni hi.
{2:1} Krista le in inzomnaa inthokin nangniah phùrna dâm, a hmangainaa inthokin thlamuongna dàm, Thlarau hmun khata inpawlna dàm, inlainatna le inlunginsietna dàm in nei am?
{2:2} In nei chun lungril hmun khat puta inhmangai tuoin, thlarau le thiltum hmun khat nei unla, ka lawmna sukkim ro.
{2:3} Mani tânghma siel tak le inngaihlu taka ieng khom thaw loin, tu khomin inngaitlawm takin mani nêkin mi dang tha lemah ngai raw se.
{2:4} Mani hmakhuo chauh ngai loin mi dang thatna ding khom zong ro.
{2:5} Krista Isu lungril ang put ro.
{2:6} Ama chu niphung hrimah Pathien ni sien khom, Pathien tluka um chu tum tlat dingah a ngai naw a,
{2:7} iengmalo anga insiein, siehlaw angin a'n siem a, mihriema hung piengin mihriem angin a hung um a,
{2:8} a'n ngaitlawm a, thi chena thu zawmin, kraws-ah a hung thi a.
{2:9} Chuleiin, Pathienin ama chu hmun chunghnung takah a chawi sâng a, hming po poa hming chunghnung tak a pêk a.
{2:10} Chuongchun, Isu chawimawiin mi tin, vàna mi hai, hnuoia mi hai, hnuoi hnuoia mihai a hmaah dingthathuon an ta,
{2:11} Pa Pathien ropuina dingin mi tinrêngin. 'Isu Krista chu Lal a nih' tiin puong an tih.
{2:12} Chuongchun, ka dittakhai, ka um laia ka thu in awi ang khan tuta ka um naw kàr khom hin in awi nawkzuol a tûl a nih. Ti le inzà tak pumin in sandamna chu thaw suok ro.
{2:13} Ama ditzawng thaw tumna leh thaw theina nei dinga nangnia sinthawtu chu Pathien a ni si a.
{2:14} Chier lo le sêl loin iengkim thaw ro,
{2:15} chuongchun tu lai ruolthar mi kawi le lungril piengsuolhai lai hin Pathien nau, dem kai lo, soisèl bo le thienghlim le khawvel elvartu hung ni thei in tih.
{2:16} Hringna thu chu inhlànb pei unla, chuongchun Krista Ni-a ka suong dinghai chu nîng in ta, ka tlân thlawn nawzie le ka sawl thlawn bok nawzie suklangtu nîng in tih.
{2:17} Ringnaa in rongbawlna le in inthawinaa chun ka thisen hiel hi uoiin anga bun thlâka um ding ni sien khom, lawm ka ta, nangni khom lawmpui bok ka ti chêu.
{2:18} Chuong ang bokin nangni khomin lawm unla, mi lawmpui bok ro.
{2:19} In chanchin hre a, ka hlim theina dingin Lalpa Isun a remti chun in kuomah Timothe ka hung tir vak thei ka beisei.
{2:20} Lungril taka keima anga in thatna ding zongtu chu ama chauh hi a nih.
{2:21} Mi dang chu Isu Krista ta ding ngaituo loa mani tânghma zong vong an nih.
{2:22} Timothe ruok chu a tangkaizie in hriet tah a, pafa ang topin Chanchin Tha rong kan bawl tlâng hlak kha.
{2:23} Chuleiin, ka chanchin ding ka hriet charin ama hi ka hung tir nghal ka beisei.
{2:24} Lalpan rem a ti chun kei ngei khom ka hung vak ka ring.
{2:25} Chun, ka unaupa, ka sipaipui le rongbawlpui, ka mamaw phuhrûktu dinga in hung tir Epafrodita hi in kuoma hung tir kîr tûlin ka hriet.
{2:26} In rêngin a ngai êm êm cheu a, a nat thu in lo hriet khom kha poi a ti hlè a nih.
{2:27} Thihmun suola nä a ni hrim a, nisienlakhom Pathienin a lunginsiet a, ama chauh ni loin kei khom a mi lunginsiet a, lungngaina chunga lungngai nawkzuolna tuok loin a mi siem a.
{2:28} Chuleiin, ama hi inhmu nawk phaa in lawmna ding le ka lungkhamna hi a rè theina dingin ama hi ka hung tir inhawk zuol a nih.
{2:29} Lalpa hmingin ama hi hlim takin lo lawm unla, hieng ang mi hi ngaihlu ro.
{2:30} Nangniin kut ngeia in mi hung thangpui phâk si naw leiin thi huomin Krista sin a thaw a, a thì phá vàng nghé nghè a nih.
{3:1} A tawp taka chun unauhai, Lalpaah lawm ro. Thu pangngai bok in kuoma ziek hi ka ta dingin thil nghokum a ni nawh, nangni invèngna dingin a tha bok si a.
{3:2} Thil tha naw thawtu uicho ruol, sertan uorhai laka chun invêng fimkhur ro.
{3:3} Pathien Thlarau zàra Pathien chawibiektu le Krista Isu suonga puo tieng thila innghat ve nawtu einihai hi sertan indik tak chu ei ni lem.
{3:4} Nuom lang chu kei khomin puo tieng thil chu ka suong ve thei tho annawm. Miin puo tieng thil suong theia an inngai chun kei lem chun inngai nawkzuol ka tih.
{3:5} Ni riet nia sertan, Israel thlaa mi, Benjamin chia mi, Hebrai nu le pa kâra inthoka pieng, Dàn zawm tieng chu Farisai,
{3:6} thahnemngaina tieng hlak kohranhai suknomnatu ka na; Dànin a phût ang felna tienga khom soisel bo ka nih.
{3:7} Nisienlakhom, tu hin chu chuong ang thil, ka ta dinga hlawkna taphot chu Krista leiin kiemnaah ka tiem ta vong a nih.
{3:8} Chu chauh chu a ni lèm, iengkim nèka hlu lem ka Lalpa Isu Krista hrietna le bùkkhì chun iengkim hi hnephnawlah ka ngai a; Krista chu ka nei theina ding le ama leh pum khat kan ni theina dingin, ama leiin iengkim ka chân tah a;
{3:9} Dàn zawm lei ni loin Krista ka ring leiin thiem ka chang tah a, chu chu ringna leia Pathien hmaa thiemchangna chu a nih.
{3:10} Ka thil hlut sun chu Krista hriet dàm, a thonawkna thilthawtheina chang dàm, a tuorna ang tuor ve dâm le a thìna intawmpui dàm hi a nih.
{3:11} Chuongchun, mithi thonawkna nia chun keitho ni vé ngèi ka tih.
{3:12} Hieng thilhai hi chang tah le siem famkima um tah intî ka ni nawh; Krista Isu mi man san chu hlen ngei tumin hma tieng ka nor pei a ni lem.
{3:13} Unauhai, thangsuo taah ka'n ngâi dèr nawh. Amiruokchu, thil pakhat ka thaw hlak chu hi hi a nih: Hnung tieng thilhai chu theinghilin hma tieng thilhai chu ka hnot tàng tâng a,
{3:14} Isu Krista zàra lawmman hmu dinga chung tienga Pathien mi kona chu chang ve ngei dingin, tum ram tieng chu ka pan ngat ngat a nih.
{3:15} Eini puitling chin tahai lem chun chuong ang lungril chu put ei tiu. Chun, kong thenkhatah in ngaidàn a danglam a ni khomin, chu chu Pathienin chieng takin la'n hriettir a ti cheu.
{3:16} Ieng khom ni sien, tuta ei phâk chin po bèk hi ei nunah la sukdik phot ei tiu.
{3:17} Unauhai, ka um dàn inchûktuhai ni pei ro; um dàn ding kan hril chêu anga khawsahai chu enton takah hmang ro.
{3:18} An khawsak dànah Krista kraws hmèlma tam tak an um ti ka hril rop tah chêu kha, tu khom hin mitthli pumin ka hril non nawk chêu a nih.
{3:19} Chuonghai tawpna ding chu sietna a nih. An pathien chu an phîngpui a na, an ropuina chu an inzakna bùr a na, khawvel thil ringot an buoipui hlak.
{3:20} Eini ruok chu vàn khuo-le-tui ei na, vàna inthoka ei sandamtu Lalpa Isu Krista hung nawkna ding chu nghâkhlâ takin ei thlìr a nih.
{3:21} Iengkim a thu hnuoia sie theitu chun ei taksa tlawm tak hi ama taksa ropui anga um dingin a thilthawtheina chun a sukdanglam ding a nih.
{4:1} Chuleiin, ka unau dittak le ka ngai êm êm, ka lawmna le ka lallukhumhai, chuong ang chun Lalpaah ngîr nghet ro aw, ka ruol dittakhai!
{4:2} Lalpaa chun lungril hmun khat put dingin Eudi le Suntuki khom ka ngên.
{4:3} A nih, nang, ka rîngkol bâtpui ringum tak,c khâng nuhmeihai kha thangpui dingin ka ngèn che; anni khan Klemen le Hringna Bua hming chuong danghai leh, Chanchin Tha rongbawlnaah an mi thawpui nasa hle a nih.
{4:4} Lalpaa chun lawm rop ro, ti non ka tih, lawm ro.
{4:5} In dawtheizie mi po poin hre raw hai se. Lalpa chu a hnâi zing.
{4:6} Ienga khom lungzing naw unla, iengkimah lawmthu hrila tongtaiin in mamawhai chu Pathien kuomah intlun ro.
{4:7} Chuongchun, Pathien thlamuongna, mihriem hriet sèng ruol lo chun in lungril le ngaituonahai chu Krista Isua chun vêngpêk a ti chêu.
{4:8} A tawp taka chun unauhai, thil indik le inzaum taphot dàm, a fel le inthieng taphot dàm, ditum le inthangmawi taphot dàm, thil tha chungchuong le inpâk tlâk thil taphot dàm chu ngaituo hlak ro.
{4:9} Ka kuoma inthoka thil in inchûk le donghai, in thil hriet le hmuhai kha thaw pei ro. Chuongchun, thlamuongna Lalpa chun umpui a ti chêu.
{4:10} In mi ngaituozie tu lai hnâi elah in hung inlangtir nawk thei leiin Lalpaa chun ka lawm takzet a nih. In mi'n voi hle ti ka hriet a, chu chu remchâng in la hmu hri el naw leiin a hma khan in la'n entir naw mei mei a nih.
{4:11} Hi thu hi ka tlàksam leia hril ka ni nawh; ieng ang khomin um lang, lungawi taka um dan ka'n chûk ta si a.
{4:12} Rethei taka um dàn ka thiem a, hausa taka um dàn khom ka thiem bok a; iengkimah khop le tâma um dàn, hausa le retheia um dàn thurûk ka'n chùk tah.
{4:13} Mi sukhrâttu Krista zàrin iengkim ka thaw thei.
{4:14} Ieng khom ni sienla, ka harsatnahai in mi lo phurpui hi in thaw tha ngot el.
{4:15} Chun, Chanchin Tha ka hril tan laia Makedonia ka suoksan hnung khan nangni Filipi kohran chauh naw chu kohran dang tu khom thilpêk le dong thuah mi ngaituopui an um nawh ti in hriet tah kha.
{4:16} Thesalonika khuoa ka um lai khom khan ka tlàksamna phuhrûk dingin thilpêk in mi hung thon rop hlak kha.
{4:17} Thilpêk ka zong naw a, in chan sukvawngna ding ka zong lem a nih.
{4:18} In thilpèk po po ka lo hmu kim bâkah Epafrodita kuta in thil hung thonhai khom ka lo hmu leiin ka burip ta khop el. Hieng hi rimtui thilhlân, Pathien lawmzawng le pom tlâk chu a nih.
{4:19} Ka Pathien chun Krista Isua a hausakna ropui taka inthokin in mamaw tinrêng pêng a ti chêu.
{4:20} Ei Pathien le ei Pa chu chatuonin ropui raw se. Amen.
{4:21} Mi thienghlim po po Krista Isu hmingin chibai ka bûk chèu. Ka kuoma unau umhai hin chibai an bûk chêu.
{4:22} Mi thienghlim po poin chibai an bûk chêu a, Kaisar ina umhai hin an bùk deuh bik chêu. Ei Lalpa Isu Krista lunginsietna chu in thlarau kuomah um raw se.
{4:23} (A um nawh)
