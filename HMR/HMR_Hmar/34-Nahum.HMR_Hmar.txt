{1:1} Ninevi chungthua Elkos mi Nahum-in inlàrna a hmu thu inziekna bu a nih.
{1:2} LALPA chu Pathien thîkthusie,Phuba la hmang a nih;LALPA chun lungsen takin,A phuba chu a lâk hlak a,LALPA chun ama dotuhai chu,A thungrul ngei ngei hlak a,A hmêlmahai laka khom,A lungsen a'n tûr zing hlak.
{1:3} LALPA chu mi lung inuoi a na,Nasa taka thilthawthei a na,LALPA chun mi suol tu khom,Hrem loin a'n suo ngai nawh.LALPA-in lampuia a hmang chu,Thawngaleivir le thlipui a na,Sûm hi a pilvut pal khùk a nih.
{1:4} Tuipui a hal a, a kang chat a,Vadunghai khom a kang zo a,Basan le Karmel tlàng an tawl a,Lebanon tlàng vul mawi a chuoi.
{1:5} A hmaah tlânghai an inhnìng a,Muolhai an intui zop a,Hnuoi le a sûnga chênghai chu,A hmaah an inthin dur dur.
{1:6} Tu'n am a lungsen hmason a,A lung inling tuor zo ding?A lungsen chok inhlap chun,Lungpuihai khom a hlap dar.
{1:7} LALPA chu a tha a,Buoi huna kul nghet a na,Ama ringzotuhai a ngaisak hlak.
{1:8} Ninevi chu tui lien sàngin,Inchìm pil hmangtir a ta,Ama dotuhai chu khaw thimah,An rêngin hnot lût a tih.
{1:9} LALPA an phiernahai chu,Aman suktawp vong a ta,Buoina um nawk ta naw nih.
{1:10} Hling bukah intâng an ta,An uoiin indawn rui an ta,Meiin bupawl a lem angin,Anni chu lem hmang a tih.
{1:11} Aw Ninevi, nangmaa inthokin,LALPA chunga thil suol phiertu,Thurawn rilo petu a hung suok.
{1:12} LALPA chun hieng hin a tih:"Asuria-hai chu tam tak niin,Inkoppui neihai sien khom,Sàm thlûkin la um an ta,La bohmang vong tawl an tih.Sukrinum hlak lang che khom,Aw Juda, sukrinum ta nawng ka che.
{1:13} An ringkol inbàttir che chu,Tuhin hlîppêk ka ti che a,I kol bun peihawn ka tih" tiin.
{1:14} Ninevi, i chungthuah,LALPAN hieng hin thu a pêk:"I hming la hung puttu ding,Thlà hrim hrim nei naw ti nih.Tempula i milem ker le siemhai,A rêngin suksieng ka ta,I thlàn ding buotsai ka tih,Mi suol tawp i ni si a" tiin.
{1:15} Tlânga inthoka chanchin tha,Hung intluntuhai ke chu, en ta,Inremna thu intluntuhai ke chu!Aw Juda, i kûthai chu inser la,I thutiemhai chu hlen rawh.Mi rilohan rûn ta naw ni che,Suksiet dèrin um an tih.
{2:1} Aw Ninevi,A rûntu ding che a hung.Kulbing vêng la, Lampui vêng la,Insingsa la,Takchapa tiin thang rawh.
{2:2} Israel ropuina ang bokin,Jakob ropuina khom chu,Suksetuhaiin sukramin,A grêp kung suktlaran sien khom,LALPA chun tungding a tih.
{2:3} A sipaihan phaw sen an chawi,A sen lârin an inthuom a.An tawlailir buotsai ni chun,A thîrhai chu a tle zok zok a,Fâr fei ngul an chawi fuk a.
{2:4} Tawlailirhai chu kotthlêrah,A suk a tungin an tlàn a,Meiser angin an inhlap a,Kawl angin an inlep zok zok.
{2:5} A mi huoi thlanghai a ko a,Tlu nok nokin an hung tlàn a.Kul bei dingin an baw rok rok a,An inphênna ding an siem a.
{2:6} Va kam ep kot chu an hong a,Lal in chu a tlu ta ruop a.
{2:7} A khuoa chêng po po chu,Sala thuoi di'n thu an pèk a,aBawinuhai chun awm inchumin,Vàthû angin an inrûm a.
{2:8} Ninevi mihai chu dîl sàt thè ang elin,An tê huk a, an tlànse hum hum a,"Ngîr ro, ngîr ro" tiin an khêk a,Ngha kîr tu khom an um nawh.
{2:9} Râllâk sum inchu unla,Tangkaruohai kha la ro!Rangkachakhai kha la ro!A rosum hauzie hlak chu,Hril ngaina khom a um nawh!
{2:10} An rok a, an suom a,Saruok kèlin an siem a!An lung a zop a, an khûp a zoi,An kawng a'n thin hlop hlop a,An hmèl a dâng zo vong tah.
{2:11} Sakeibakneihai bu zawl,Ti nei loa an khawsakna,Keipui le keichal ruolin,An tèhai an chawm tleina chu,Khaw lai am a um ta a?
{2:12} Keichalin a tèhai chawmna khop,A sa sè a bùm rem rum a,A koppui chawmna dingin,A sa man chu a rêk hlum a,A pûk chu a sa sein a hnaw sip a,A bu zawl chu sa ruong ngotin.
{2:13} Iengkim LALPA chun,"Ngai ta, ka do chê a nih.I tawlailirhai chu khu lui luiin,Ka raw hmang vong ding a na,I tèhai kawlhnâmin that an ta,Hnuoia hin sa se ding hrim,Màksanpèk nawng ka ti che.I palaihai rawl hrim hrim,Hriet ni ta ngai dêr naw nih" Tiin a lo puong ta si a.
{3:1} Thisen insuo hmang khawpui,Khêl le inroknaa sip,Chatlak loa sa sè nei zing chu,A chung a va hang pik de aw!
{3:2} Vuokna hmol an ri zot zot,Tawlailir kè a thûm chur chur,Sakor ruol an tlàn puot puot,Tawlailir an sukchawl thut!
{3:3} Sakor chungchuong mihaiin Hma norin an tlàn chur chur,Kawlhnâm an vai de zok zok,An fei hmor a tle zor zor,Hliem an tlu dar rem rum a,Ruong tiem seng lo zàlhai chu,An dèng bum hnèr hnûr el a,Ruongah an inpal nok nok.
{3:4} Chuong po po chu dawithiemnu,Mi zawr thiem le hurkawngnuin,A nawchizor le dawithiem leiaHnamhai bawia a siem lei a nih.
{3:5} Iengkim LALPA chun a hril:"Nang hi ka do chê a nih.I puonbil chu i hmâi chenin,Hlîm tungpèk ka ti che a,Hnamhai hmaah i saruokna,Lalramhai hmaah i muolphona,Ka phor lang vong ding a nih.
{3:6} Chir thuin thèng ka ti che a,Hmusit taka suknomnain,Ennuomah siem ka ti che.
{3:7} A hmu che taphothai chun,'Ninevi a ram tah ie!Tuin am sûn tâng an ta?Nangma sûntu ding khaw lam,Mi ka hmu zo ding a na?'Tiin tlànsan an ti che"
{3:8} Nile vadungin a huol,Thebesb nêkin iem i tha lem?Vadung chu a kulpui a na,Tui chu a kul bang a nih.
{3:9} Tluk ruol loa a hràtna chu,Ethiopia le Aigupta an na,Put le Libia in an thangpui bok a.
{3:10} Sienkhom manin a um a,Salah an intàngtir a,Kotthlêr pèng thuom tina chun,Hnuoi vuoknan naute hmangin,Indar nuoiin an peihawn a.Thumvawrin a milienhai an insem a,A mi ropuihai khaidietin an khit a.
{3:11} Nang khom hung inrui i ta,Hmêlma laka inbìkna ding leInhumhimna ding zong i tih.
{3:12} I kulpuihai po po chu,Theichang hmin hmasa sawi tilh,A fatu baua tla ang nîng a tih.
{3:13} I sipaihai hi hei en ta,Nuhmei ruol ang vong an ni hi!I hmêlmahai lût theina dingin,I ram kot an hong huoi a,A kot kalna thîr tluonhai chu,Meiin a kang siet ta si.
{3:14} An inhuol ding chè a nih,I dawn ding tui chawi khawl la,I kul banghai suknghet rawh.Pilpok siemin buotsai la,Lung chàrna ding rawt nawi la,Bang tholna ding têklei siem rawh.
{3:15} Chuonga i siem lai ngei chun,Meiin lem hmang a ti che a,Kawlhnâmin sukhlum an ti che,Thing ngè angin that an ti che.Khàu angin insukpung la,Khau hon angin insukpung rawh.
{3:16} Vàna arasi nèka tamin,Sumdawnghan an bawr che a, Nisienlakhom khàu hon angin,A ram an fàk kol zo a,Chu zoah an vuong hmang a.
{3:17} In hotuhai chu khàu ang an na,In vèngtuhai chu khàu hon ang;A dei pha bangah an kop a,A lum pha an vuong hmang a,An fèna chin hrie an um nawh.
{3:18} Aw Asuria lal, i vêngtuhai an in,I mi thahai an zàl hadam a,I mipuihai tlângah an tla dar a,Thuoi khawmtu tu khom an um nawh.
{3:19} I hliemna hi thipui khop a na,Ieng khomin sukdam naw nih.I tlùk siet thu hre taphotin,Lawmin an kut an ben a;I rawngzie hril ruol lo kha,Tuor lo tu am an um a?
