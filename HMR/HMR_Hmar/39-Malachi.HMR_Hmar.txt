{1:1} Zawlnei Malaki hmanga Israelhai chungthua LALPA thu puong chu:
{1:2} LALPA chun, " 'Ka hmangai cheu a nih' a ta, nangni ruok chun, 'Ieng tik khan am i mi hmangai a?'" in ti a. "Esau kha Jakob unaupa a ni naw am a ni? Sienkhom, Jakob chu ka hmangai a,
{1:3} Esau ruok chu ka theida a, a tlâng hluo chu ràusan hmunah ka siem a, a rochan chu thlalèra sihalhai ka pêk a ni kha" ti hi LALPA thu suok a nih.
{1:4} Edom mihai chun, "Suksietin ei uma chu ei ram tlu se tah chu indin thar ei tiu" an ti khom a ni thei. Sienkhom, Iengkim LALPA thu suok chu hi hi a nih: "Indin tha khom ni hai sien keiin thiek nawk tho ka tih. 'Ram Rilo' ti hming put a ta, LALPA lungsenna chu an chungah fu zing a tih.
{1:5} Chu chu in mit ngeiin la hmûng in ta, 'Israel ram puo tieng khom LALPA chu a ropui ie!' la tîng in tih" tiin.
{1:6} "Naupa chun a pa a chawimawi a, siehlaw chun a pu a chawimawi. Kei hi pa ka ni chun, khaw'm a na ka phu ang chawimawina in mi pèk chu? Hotu ka ni chun khaw'm a na ka phû ang inzàna in mi'n entir chu? Aw thiempuhai, nangni tak tak hi in nih ka hming sukmuolphotu chu!" ti hi Iengkim LALPA thu suok a nih. "Sienkhom nangni chun, 'Iengti kongin am i hming kan sukmuolpho a?' tiin in indon hlak.
{1:7} Ka maichàmah sa porchè in sie zing lai khomin, 'Iengti kongin am kan sukporchè che a?' in tih. Chuonga in ti lei chun LALPA maichàm chu hmusitumah in siem a nih.
{1:8} Inthawina dinga ran mitdel in hung lâk kha thil indik a ni? Ran kebai le natna nei in inhlàn kha thil indik a ni? In ram optu kuomah inhlàn tum hrim ta u. In chungah a lawm in ring am? A lo hlutsak cheu in ring hrim hrim a ni?" ti hi Iengkim LALPA thu suok a nih.
{1:9} "In chungah zangai dingin Pathien chu ngèn mol ro. Amiruokchu, chuong ang thilhlân in hung chawi si chun, ieng leiin am a pom ding cheu a na?" ti hi Iengkim LALPA thu suok a nih.
{1:10} "Ka maichàmah a thlawna mei in inkhùk nawna dingin tempul kot lo khàrtu ding mi um hai sien chu tha ding bah! In chungah lawmna hrim ka nei naw a, in kuta inthoka thilhlân ieng khom pom naw ning" ti hi Iengkim LALPA thu suok a nih.
{1:11} "Nisa suoknaa inthoka a tlàkna chenin hnam tin lai ka hming hi la ropui a tih. Hnam tin lai ka hming a ropui leiin, hmun tinah ka hmingin rimtui rawng an ta, inthawina inhlân bok an tih," ti hi Iengkim LALPA thu suok a nih.
{1:12} "Nisienlakhom nangnin, 'LALPA maichàm chu a va porchè de! An thil inhlànhai khom chu inzàpui a va hang um de!' in ti hin ka maichàm in suktirdakum a nih.
{1:13} ​Chun, 'A va hei nghokum de aw' tiin hmusit takin hnâr in hnawt khum bok hlak" tiin Iengkim LALPA chun a hril. "Ran sil-ong dâm, kebai dâm le natna nei dàm in hung inhlàn hin, in kuta inthokin ka lo pom ding am a ni?" LALPA chun a tih.
{1:14} "Mani ran ruol laia hmêl hemna nei lo a chal nei zing a, chu chu inhlàn dinga thu intiemkam bok sia ran hmêl hem LALPA kuoma inhlàn lemtu chu tongsie phurin um raw se. Kei hi lal ropui tak el ka na, ka hming hi hnam tin lai khom an tì ding a nih" ti hi Iengkim LALPA thu suok a nih.
{2:1} "Aw thiempuhai, hi zilna hi nangni ta ding a nih.
{2:2} In ngaithlàk nuom naw a, ka hming sukropui dinga lungril in siem naw chun, in chungah tongsie hung intlun ka ta, in malsawmna donghai po po khom tongsie inphur ka tih. A nih, keima mi chawimawi dinga lungril in siem naw leiin tongsie ka'n phurtir dèr tah cheu a nih" ti hi Iengkim LALPA thu suok a nih.
{2:3} "Nangni leiin in thlahai chu zilhau ka tih. Inthawinaa in ran inhlàn èk chu in hmàiah tât pher ka ta, chu pum chun làk hmangin um in tih.
{2:4} Levi kuoma ka thuthlung chu a ngîr zing theina dingin ka zilhau cheu a nih ti hi chu pha chun la hrieng in tih" ti hi Iengkim LALPA thu suok a nih.
{2:5} "Ka thuthlung, hringna le thlamuongna thuthlung chu Levi kuomah ka pêk a, chu chun inzà a phur leiin a mi'n za hrim a, ka hming nasa taka inzain a mi ti a.
{2:6} A bàuin zirtirna indik a sàk suok a, a hmûra inthokin thu indik lo a suok ngai nawh. Ringum tak le ngîl takin a mi zui a, mi tam tak chu an suolnaa inthokin a'n lamlèttir a.
{2:7} Thiempu hmùr chun hrietna a pai ding a na, a baua inthokin mihaiin zirtirna thucha an zong hlak ding a nih, ama chu Iengkim LALPA tirko a ni si a.
{2:8} Nangni ruok chu lampuia inthokin in pèt hmang a, in zirtirna chun mi tam tak in insuithlùktir a, Levi le ka thuthlung siem chu in bawsiet a nih" ti hi Iengkim LALPA thu suok a nih.
{2:9} "Ka lampuihai in hraw naw lei le dàn thilah thlei bik in nei leiin mi po po hmaah hmusit le endongah ka siem chêu a nih" tiin.
{2:10} Ei rêngin Pa pakhat chauh ei intlâng a ni naw am a ni? Pathien pakhat siem vong ei ni naw am a ni? Ieng leia pi le puhai thuthlung sukporchè a, unau le unau ei inhlèm hlak am a na?
{2:11} Juda chu a depdè leiin Israel ram le Jerusalemah thil tirdakum a thaw a, ram dang milem pathien betu chu nuhmeiin a nei a, LALPA hmangai hmun thienghlim chu a sukporchè ta si a.
{2:12} Hieng thil thawtu chu tu khom ni sien, Iengkim LALPA kuoma thilhlân hung chawitu khom ni sien, ama chu Jakob sûngkuoa inthokin LALPAN sât thla raw se.
{2:13} "In thilthaw dang pakhat chu LALPA maichàm mitthlia in infar khum hi a nih. A ngàithlàk ta naw cheu lei le kuta thilhlân in hung chawihai chu a pom ta naw leiin in tap khêk a.
{2:14} Nangni chun "Ieng leia a pom naw nîng a ta?" dàm in la ti ta deu deu a! A san chu, LALPA hrietpuia i vànglai nuhmei chu ringum taka inkoppui tlat dinga thu tiem siin i thuthlungna, i nuhmei lakah i ringum si nawh.
{2:15} "LALPA chun anni chu pumkhatin a siem a ni naw am a ni? Taksa le thlarauah a ta an nih. Ieng leia pumkhata a siem am a na? Pathien ngaisak mi chi thlatu ding a zong lei a nih. Chuleiin, in nun vong tha unla, in vànglai nuhmei lakah depdè naw ro.
{2:16} LALPA Israel Pathien chun, "Inmâk hi ka theida takmeuh a nih. Nuhmeihai rawng taka soisak khom ka theida a nih. Chuleiin, in nun vong tha unla, in nuhmei chungah ringum ro" ti hi Iengkim LALPA thu suok a nih.
{2:17} In thuin LALPA a suksawl zozai tah. Sienkhom nangni chun, "Iengtin am kan suksawl hrim hrim a?" in tih. "A mithmua thil suol thawtu taphot chungah LALPA a lawm" ti amanih, "Khaw lai am indik taka rorêltu Pathien chu a um a?" ti amanih in hril vet hi a ngai nghok a nih.
{3:1} " Ngai ta, ka tirko ka hung tir a,Ka hmaah lampui buotsai a tih.In zong rop hlak LALPA chu,A tempulah hung inlang thut a ta,Thuthlung tirko in nghàkhlà chu,A hung inlang ding a nih,"Iengkim LALPA chun a tih.
{3:2} Sienkhom a hung inlang ni chu,Tuin am tuor zo a ta?Ama a hung inlang pha chun,A hmaah tu'm ngîr ngam a ta?Ama chu rawtuina mei ang lePuon sawptu sabon ang a nih.
{3:3} Tangkaruo raw thiengtu leThlit fimtuah inthung a ta,Rangkachak le tangkaruo angin,Levi thlahai sukthieng a ta,A hmaa thil inhlàntu ding,LALPAN mi fel nei tâng a tih.
{3:4} Tien lai hun le nihai ang khan,Judai ram le JerusalemaAn thil hung inhlànhai chu,LALPAN lo pom tàng a tih.
{3:5} Ro rêl dingin hung hnai ka ta,Dawithiemhai, uire hmanghai,Thukhêla inkhâm chînghai,Inhlawfahai hlaw hlêppèk a,Hmeithaihai le fahrahai nêksawr a,Ram dang mihai chu thlier a,Indik taka ro rêlpêk ngai loa,Mi tìna nei lohai chunga chun,Hrepuitu tuonrangah thang ka ta,An chungthu rêl nghal ka tih"Iengkim LALPA chun a tih.
{3:6} "Kei hi danglam lo LALPA,Ka ni leiin aw Jakob thlahai,In bohmang naw a ni hih.
{3:7} In pi le pua inthok khan,Ka thu ruothai nghatsanin,Ka thu in zawm nuom si nawh.Ka kuomah hung kìr unla,In kuomah hung kìr ka tih"Iengkim LALPA chun a tih.Nisienlakhom, nangni ruok chun,"Iengtin am ei kìr ding?" in tih.
{3:8} Tu'n am Pathien a rok hlak?Sienkhom in mi rok hlak si.Chuong sa khom chun nangni chun,"Iengtin am kan rok che?" in tih."Sawma pakhat le thilhlânah tie!
{3:9} Nangnin in mi rok leiin,Tongsie hnuoiah in um a,Hnam pumin tongsie in phur.
{3:10} Ka ina bu tamna dingin,In sawma pakhat kim takin,Ka bu inah hung hlù lût ro.Ka vàn zèngpuihai hongpêkin,Malsawmna tiem seng lo hiel,Ka vûr ding le ding naw cheu,Hi thila hin mi fie ngat ro"Iengkim LALPA chun a tih.
{3:11} "Fa se theitu po po lakah,In thlàihai vêngpêk ka ti cheu a,In huona grêp ràhai khom,A hlam til hrim um naw nih,"Iengkim LALPA chun a tih.
{3:12} "Chuongchun, hnam tinrênghaiinHamtha la tîng an ti cheu a,In ram chu ram ditum tawp,A la hung ni ding a ni si,"Iengkim LALPA chun a tih.
{3:13} "Nasa takin in mi hrilsiet"Tiin LALPA chun a hril.Chuong sà khom chun nangni chun,"I nâk kal zawng iem kan hril?"Tiin in hung indon lêt a.
{3:14} 'Pathien rongbawl ei ti hi,Thilthlawn mei mei a lo nih.A mamaw thilhai thaw a,Iengkim LALPA hma bula,Lusûn anga ei kùn khom hin,Ieng am hlawkna ei hmu a?
{3:15} Mi chapo an engthawl a,Suol thawtu an hmûingìl a,Pathien chotu khom an him'Tiin in hril hlak an naw?
{3:16} LALPA tituhai ruok chu,Inbein an inrawn khawm a,LALPAN an thu a ngàithlàk hlak.LALPA tia a hming inzatuhai chu,Hriet zingna lekhabua chun,A mithmuah an ziek thlàk hlak.
{3:17} Iengkim LALPAN hieng hin a tih:"Ka rohai ka khawm pha chun,Anni hi ka rochan nîng an tih.A rongbawltu a naupa ta dinga,Pain ro a hlàpêk hlak angin,Anni khom chu hlàpêk ka tih.
{3:18} Chu pha chun mi fel le mi rilo,Pathien rong bawltu le tu nawhai,Chan inthlàuzie hmu nawk in tih.
{4:1} "Ngai ta, ni chu la tlung ngei a ta,Rawtuina mei angin kàng a tih.Mi chapo le mi suolhai chu,Bupawl ang chauh nîng an ta,Chu ni chun raw hmang an ta,An zung le zàr hlà naw nih"Iengkim LALPA chun a tih.
{4:2} "Ka hming titu nangni chungah,Felna nisa hung suok a ta,Ni zunga chun damna a um.Bawngte hrèn lai insuo angin,Hlim takin inchawm in tih.
{4:3} Ka ni ruota ka chèt pha chun,In ke hnuoia meivap angin,Mi suolhai chu sir dèng in tih,"Iengkim LALPA chun a tih.
{4:4} "Israelhai po po ta dingaKa siehlaw Mosie kuoma,Horeb tlànga ka pèk tahai,Dàn le thuruot po po hai kha,Ieng lai khomin hre zing hlak ro.
{4:5} "LALPA ni ropui le râpthlâkin,A hung nang cheu hma ngeiin,Zawlnei Elija hung tir ka tih.
{4:6} Ama chun pahai lungril chu,Nauhai tieng innghattir a ta,Nauhai lungril chu pahai tieng.Chuong an naw chun hung ka ta,A ram pum hi tongsie inphurin,Hrem pal hlauh rawi ka tih" tiin.
