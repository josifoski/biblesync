{1:1} Persia lal Kura inlal kumina LALPAN a thu zawlnei Jeremia hmanga a lo hril tah chu a hung intlung kimtir a. A ram sûng po poa puong dar dingin hieng ang hin thupêk ziek ngeia insuo dingin LALPAN Persia lal Kura lungrilah sin a thaw a:
{1:2} "Hi hi Persia lal Kura thusuok a nih: Hnuoia ram po po hi LALPA, vân Pathien chun a mi pêk ta a, Judai ram Jerusalemah a Tempul bawl dingin a mi ruot a.
{1:3} Israelhai Pathien, Jerusalema um, LALPA Tempul chu bawl dingin ama mi nangni laia tu khom Judai ram Jerusalem tieng kîr thei in tih. Pathien chu in kuomah um raw se.
{1:4} Chun, mi tu khom, khaw lai hmuna umhai khomin Jerusalema Pathien tempul bawlna dinga mani lung puok ang dungzuia thil an pêk bâkah saltâng dam khawsuok la um sunhai chu tangkaruo hai, rangkachak hai, hmangruo hai le ran hai pein thangpui raw hai se" tiin.
{1:5} Chuongchun, Juda hnam le Benjamin hnama lukhàituhai, thiempuhai le Levihai le tu khom LALPAN an lungrila sin a thaw taphothai chu Jerusalema LALPA Tempul hang bawl dingin an inthok suok a.
{1:6} An kawl le kienga mihai chun mani lung puoka an thaw bâkah tangkaruo le rangkachaka siem bûr le bêl dâm, an inzin sûnga an fâk le dawn ding dâm, ran dâm le thilpêk hlu tak tak dâm pein an thangpui a.
{1:7} Chu bâkah, lal Kura chun kha hmaa Nebukadnezzarin Jerusalem LALPA Tempula inthoka bûr le bêl a lâk le hawn, a pathien ina a siehai chu a'n lâk suoktir a.
{1:8} Lal Kura chun a sum enkoltu Mithredat chu tiem vong ding le Judai ram tienga kîr pawlhai thuoitu Sesbazar kuta inhlàn dingin thu a pêk a.
{1:9} Chuonghai chu rangkachak thlêng sawmthum, tangruo thlêng sângkhat, tangkaruo berbu sawmhni pakuo,
{1:10} rangkachak thlêngkûm sawmthum, tangkaruo thlêngkûm zali le sawmkhat le bûr le bèl chi hrang hrang sângkhat a nih.
{1:11} Babulona inthoka saltânghai Jerusalema an hung kîr nawk tuma Sesbazar kuta rangkachak le tangkaruo bûr le bèl an hawn tung po po chu sângnga le zali a nih.
{2:1} Judai rama mi Babulon lal Nebukadnezzarin Babulon tienga sala a thuoi, Jerusalem le Judai rama mani khuo senga hung kîr nawkhai chu hienghai hi an nih.
{2:2} An thuoihai chu Zerubabel, Jesua, Nehemia, Seraia, Reelaia, Mordekai, Bilsan, Mispar, Bigvai, Rehum, le Baana an nih. Israel mi hung kîrhai chu:
{2:3} Paros thlahai sânghni zakhat sawmsari pahnih;
{2:4} Sefatia thlahai zathum sawmsari pahnih;
{2:5} Ara thlahai zasari sawmsari panga;
{2:6} Pahat-Moab thlahai (Jesua le Joab thlahai) sânghni zariet sawmpahnih;
{2:7} Elam thlahai sângkhat zahni sawmnga pali;
{2:8} Zatu thlahai zakuo sawmli panga;
{2:9} Zakai thlahai zasari sawmruk;
{2:10} Bani thlahai zaruk sawmli pahnih;
{2:11} Bebai thlahai zaruk sawmhni pathum;
{2:12} Azgad thlahai sângkhat zahni sawmhni pahnih;
{2:13} Adonikam thlahai zaruk sawmruk paruk;
{2:14} Bigvai thlahai sânghni sawmnga paruk;
{2:15} Adin thlahai zali sawmnga pali;
{2:16} Ater thlahai (Hezekia thlahai) sawmkuo pariet;
{2:17} Bezai thlahai zathum sawmhni pathum;
{2:18} Jora thlahai za le sawmpahnih;
{2:19} Hasum thlahai zahni sawmhni pathum;
{2:20} Gibar thlahai sawmkuo panga;
{2:21} Bethlehem mihai za sawmhni pathum;
{2:22} Netofa thlahai sawmnga paruk;
{2:23} Anathot thlahai za sawmhni pariet;
{2:24} Azmavet thlahai sawmli pahnih;
{2:25} Kiriat Jearim, Kefira le Beerot khuoa mihai zasari sawmli pathum;
{2:26} Rama le Geba khuoa mihai zaruk sawmhni pakhat;
{2:27} Mikmas khaw mihai za sawmhni le pahnih;
{2:28} Bethel le Ai khaw mihai zahni sawmhni pathum;
{2:29} Nebo khaw mihai sawmnga pahnih;
{2:30} Magbish mihai za sawmnga paruk;
{2:31} Elam mihai sângkhat zahni sawmnga pali;
{2:32} Harim mihai zathum sawmhni;
{2:33} Lod, Hadid le Ono khaw mihai zasari sawmhni panga;
{2:34} Jeriko khaw mihai zathum sawmli panga;
{2:35} Senaa khaw mihai sângthum zaruk sawmthum.
{2:36} Jedaia thlahai (Jesua zungzàma mi) zakuo sawmsari pathum;
{2:37} Imer thlahai sângkhat le sawmnga pahnih;
{2:38} Pasur thlahai sângkhat zahni sawmli pasari;
{2:39} Harim thlahai sângkhat le sawmpasarih.
{2:40} Jesua le Kadmiel thlahai (Hodavia thlahai) sawmsari pali;
{2:41} hla saktu Asaf thlahai za sawmhni pariet;
{2:42} kotkhâr vêngtu Salum, Ater, Talmon, Akub, Hatita le Sobai thlahai za sawmthum pakuo.
{2:43} Tempula thoktuhai thlahai chu: Ziha, Hasufa le Tabaot thlahai;
{2:44} Keros, Siaha le Padon thlahai;
{2:45} Lebanah, Hagaba le Akub thlahai;
{2:46} Hagab, Salmai (Samlai) le Hanan thlahai;
{2:47} Gidel, Gahar le Reaia thlahai;
{2:48} Rezin, Nekoda le Gazam thlahai;
{2:49} Uza, Pasea le Besai thlahai;
{2:50} Asna, Meunim le Nefusim thlahai;
{2:51} Bakbuk, Hakufa le Harhur thlahai;
{2:52} Bazlut, Mehida le Harsha thlahai;
{2:53} Barkos, Sisera le Tema thlahai;
{2:54} Nezia le Hatifa thlahai an nih.
{2:55} Lal Solomon siehlawhai thlahai chu Sotai, Soferet (Hasoferet) le Peruda thlahai;
{2:56} Jaala, Darkon le Gidel thlahai;
{2:57} Sefatia, Hatil, Pokeret-Hazebaim le Ami thlahai an nih.
{2:58} Tempula thoktuhai le Solomon siehlawhai thlaa mi hung kîr po po chu an rêngin mi zathum sawmkuo pahnih an nih.
{2:59} Telmela, Tel-harsa, Kerub, Adan le Imer khuohaia inthoka Jerusalema hung kîr an um bok a, amiruokchu Israel thla mi le sa an ni le ni naw sui thei a ni nawh.
{2:60} Hi pawl hi Delaia, Tobia le Nekoda thlahai an na, an rêngin zaruk sawmnga pahnih an nih.
{2:61} Chun, thiempu chihai laia mi Hobaia, Hakoz le Barzilai thlahai khom Jerusalemah an hung kîr bok a. Hi Barzilai hin Gilead mi Barzilai naunu chu nuhmeiah a nei a, a nuhmei tieng hming a put ta lem a nih.
{2:62} Hieng thiempuhai hin an sûngkuo inthla sawng dàn inchikna lekhabu chu an sukhmang leiin thiempua pom an ni ta naw a.
{2:63} Urim le Thummimb hmanga hieng thila LALPA rawn theitu thiempu an nei hma lem chun hienghai hin inthawina thilhlâna thiempu chanvo an fâk le dawn ding takngiel khom ram optuin a phalpêk ve nawh.
{2:64} Judai rama hung kîr nawk po po chu an rêngin mi sîngli sânghni zathum sawmruk an nih.
{2:65} Chu bâkah siehlaw nuhmei le pasal mi sângsari zathum sawmthum pasari le hla saktu nuhmei le pasal mi zahni an thang sa bok a.
{2:66} Sakor zasari sawmthum paruk, sabengtung lien chi zahni sawmli panga,
{2:67} sanghawngsei zali sawmthum panga le sabengtung chîn chi sângruk zasari sawmhni an nei bok a.
{2:68} Jerusalema LALPA in an hang tlung chun a hmun pangngaia Pathien in chu bawl nawk dingin sûngkuoa lukhàitu thenkhat chun thilpêk an inhlàn a.
{2:69} An tlin ang tawka thawlawma an pêk khawm zât chu rangkachak kilogram zanga, tangkaruo kilogram sânghni zariet le thiempu zakuo zahni a nih.
{2:70} Chuongchun, thiempu hai, Levi-hai, kotkhâr vêngtuhai le tempula rongbawltuhai le vântlâng mipuihai laia thenkhat chu Jerusalem se vela chun an um a, Israel mi danghai po po chu Judai rama anni khuo sengah an inbêngbel nawk ta a.
{3:1} Mani khuo senga Israelhai an inbêngbel nawk hnungin, thla sarina favâng intan hlim chun inthuruol takin Jerusalemah an pung khawm a.
{3:2} Jozadak naupa Jesua le a thiempu chanpuihai le Sealtiel naupa Zerubabel le a rongbawlpuihai chun Pathien mi Mosie Dàn bua inziek angin pumraw thilhlâna inthawina ding Israelhai Pathien ta dingin maichâm an siem a.
{3:3} An kawl le kienga mihai chu ti hle hai sienkhom, maichâm chu a hmun pangngaiah an indin thar nawk a, zîng tieng le zân tieng pumraw thilhlân an inhlàn a.
{3:4} Chun, Mosie dàn bua inziek angin, Bawkte Kût an hmang a, ni tina pumraw thilhlân inhlàn dinga bituk ang thlapin an inhlàn a.
{3:5} Pumraw thilhlân bàkah thla thar lawmnaa thilhlânhai dâm, LALPA ta dinga kût ni an ruot an inser changa thilhlânhai dâm, mani lung puoka thilhlânhai dâm chu an inhlàn bok a.
{3:6} LALPA Tempul lungphùm chu la phùm tan naw hai sienkhom, thla sarina ni khat nia inthok chun pumraw thilhlânhai chu an inhlàn tan nghal a nih.
{3:7} Persia lal Kura'n phalna a pêk angin, lung sertu le themthiemhai an ruoi a, Tura le Sidon mihai chu Lebanona inthokin Jopa kaiah sidar thing an hung intoltir a, a manah bu le uoiin le hriek an pêk a.
{3:8} Jerusalema Pathien in an tlunga inthoka a kum hnina le thla hninaa chun Sealtiel naupa Zerubabel hai, Jozadak naupa Jesua hai le an unau dang thiempuhai, Levi chia mihai le Jerusalema saltâng hung kîr po po chun tempul bawl chu an tan a, Levi chia mi, kum sawmhni le a chung tienga upa chinhai chu LALPA in bawla sinthawhai inrawitu dingin an ruot a.
{3:9} Chuongchun, Jesua naupahai le a unauhai, Kadmiel le a naupahai, Hodavia thlahai chun LALPA tempula sinthawtuhai chu an inrawi a; Levi chia mi Henedad sûngkuohai chun an thangpui bok a.
{3:10} In bawltuhaiin LALPA tempul lungphum an phûm zo chun, Israel lal Davida-in thaw dàn ding a lo ruot angin, thiempuhai chun thuom an inbel a, tawtawrawt mût dingin an umna ding hmunah an ngîr a, Levi chia mi Asaf thlahai khom LALPA inpâkna hla sak dingin dârbenthek leh an ngîr bok a.
{3:11} Chuongchun lawmthu hrilin,"Ama chu a tha si a,A ngilneina chu kumtluongin,Israelhai chungah a um zing"tiin LALPA chu an inpâk a. LALPA in lungphûm an phûm tàk lei chun lawm taka LALPA inpâkin mipui chu an khèk dur dur a.
{3:12} Nisienkhom thiempuhai, Levihai le sûngkuoa lukhàitu upa tieng, Tempul hmasa hmu phâkhaiin tempul thut an rem lai an hmu chun, mi tam tak hlima an khèk dur dur laiin, inring takin an lo tap ve thung a. Hlima an khèk ri le tap ri thlier hran thei lo khopa nasaa infawk khawm chu hla taka inthok khoma hriet phâk a nih.
{3:13} (A um nawh)
{4:1} Saltâng hung kîrhaiin LALPA Israel Pathien ta ding Tempul an bawl tan nawk tah ti Judahai le Benjaminhai hmèlmahaiin an lo hriet a.
{4:2} Chuongchun, Zerubabel le an sûngkuo lukhàituhai kuomah an fe a, an kuomah, "Keini khomin bawlpui vêng kan ti cheu, in Pathien biek hi keini khomin kan biek ve a, hi taka mi thuoitu Asuria lal Esar-hadon inlal laia inthok ta khan keini khom a kuomah kan inthawi hlak a nih" an ta.
{4:3} Nisienlakhom, Zerubabel le Jesua le Israel sûngkuo lukhàituhai chun an kuomah, "LALPA kan Pathien ta ding Tempul kan bawlnaa hin in hung thang ve ngai naw nih. Persia lal Kura thupêk angin LALPA, Israel Pathien ta dinga Tempul chu keini ngeiin kan bawlpêk ding a nih" an ta.
{4:4} Chu phing leh an kawl le kienga mihai chun Juda mihai chu suklunghnuol tumin an thang a, Tempul chu bawl lo dingin an inthi a.
{4:5} Persia lal Kura inlal sûng po po le Daria inlal hun chenin anni kal zawngin an thang ru a, anni hêktu dingin hrilpuitu dâm a hranin an ruoi a, an thiltumhai chu sukhlamzui an tum tlat a.
{4:6} Chu hnung chun, Lal Artazerzia inlal tan tir laiin Judai ram le Jerusalema umhai chu an hmèlmahai chun lal kuomah lekhathonin an hêk a.
{4:7} Chu hnung khom chun Persia lal Artazerzia kuomah Bislam hai, Mithredat hai, Tabeel hai le an inkoppuihaiin Judahai an hêkna lekha, Aramik tonga inziek chu an thon a, chu chu Persia tongin lal chu an inletpêk a.
{4:8} Chun, ram optu Rehum le lekha ziektu Simsai khomin Jerusalem mihai ngîrhmun chu Persia lal Artazerzia kuomah ripawt an thon bok a:
{4:9} A thontuhai chu: Ram optu Rehum le a lekhaziektu Simsai le an inkoppui Erek le Babulon le Elam ram Susaa mi rorêltuhai le thoktuhai dâm,
{4:10} mi ropui Asurbanipal (Osnappar)-in sala inthoka a hung insuo, Samaria khawpui le Eufretis vadung thlang tieng rama a'n chêngtirhai dâm chu an nih.
{4:11} Lal Artazerzia kuomah hieng ang hin lekha an thon a: "Lal tak Artazerzia, i siehlaw Eufretis vadung thlang tienga mihaiin chibai kan bûk che.
{4:12} I kuoma inthoka Juda mi hung tunghai kha Jerusalemah an hung a, hi khawpui suol tak le hel hmang hi indin thain, a lungphumhai an phûm tha ti lalin lo hre raw se.
{4:13} Chu bâkah, hi khuo hi indin tha a, a kulhai siem zo a ni pha chun sie le leiman le an thil nei man hrim hrim chawi nuom ta naw ni hai a, lalin sum a chàn pha ding a nih ti lo hre bok raw se.
{4:14} Lal chunga mawphurna latu kan ni leiin sukhmèlhema lal a um hmu hi keini ta dingin a fel naw leiin hi thu hi lal kuomah kan hung intlun a nih.
{4:15} Chuleiin, hi khuo hi hel hmang khuo a nizie dâm, a ram le lal ta dinga buoina siemtu a ni hlakzie dâm le tiena tlânga inthoka hel zing zing a nizie dâm lalin a hriet theina dingin thil hlui siekhawmnaa a pi le puhai chanchin inziekna buhai chu indaptir raw se. Chuong thil leia hi khawpui hi suksiet a lo nih.
{4:16} Hi khawpui hi indin that a ni a, a kulhai zo fel a ni pha chun Eufretis vadung thlang tieng hin lalin chan nei naw phàng i tih ti lal kan hung inhriettir a nih" tiin.
{4:17} Lal chun donna a hung thon a: "Ram optu Rehum, lekha ziektu Simsai le an inthloppui, Samaria ram le Eufretis vadung thlang tienga umhai po po chibai ka bûk cheu.
{4:18} In lekha hung thon kha ka hmaah fie takin an inlet a
{4:19} Chuongchun, thu ka pêk a, an zong a, hi khuoa mihai hi tiena tlânga inthokin lal chungah an hel hlakzie dâm, chu taka chun buoina le helna a tlung hlakzie dâm kan hmu suok ta a.
{4:20} Jerusalema khan lal thilthawthei tak, Eufretis vadung thlang tieng po poa rorêltu dâm an lo um ta hlak a, an kuomah sie chawiin, thilpêk hrang hrang an lo pêk ta hlak a.
{4:21} Khang mihai khan thu ka pêk nawk hma khat chu khawpui siem that sin kha chawlsan phot dingin thupêk lo insuo ro.
{4:22} Hi thil hi ngàitha hrim hrim naw ro. Lal ta dinga sietna ding thil hi ieng leiin am a zuolkai pei ei phal ding a na?" tiin.
{4:23} Rehum le lekha ziektu Simsai le an inkoppuihaiin lal Artazerzia lekhathon an tiem zo chun inhmaw takin Jerusalema Judahai kuomah an fe nghal a, thawluinain an thilthaw lai chu an inchawltir a.
{4:24} Chuongchun, Jerusalema Pathien in indin thar sin chu Persia lal Daria hung inlal kum hnina chenin an chawlsan ta hri a.
{5:1} Chuong lai chun zawlnei Hagai le Ido thlaa mi zawlnei Zekaria hai chun Judai ram le Jerusalema Juda umhai kuomah Israelhai Pathien hmingin thu an hril hlak a.
{5:2} Sealtiel naupa Zerubabel le Jozadak (Jehozadak) naupa Jesua hai chun an thu chu zawmin, Jerusalema Pathien Tempul bawl chu an sunzom nawk ta a, an kuoma Pathien zawlnei pahni umhai chun an thangpui a.
{5:3} Chu phing leh Eufretis thlang tieng ram optu Tatenai le Sethar-Bozenai le a thawpuihai chu Jerusalemah an hung a, "Hi tempul hi bawl tha ding le a kulhai indin thar nawk dingin tuin am thu a pêk cheu a?" an ta.
{5:4} Chun, anni bok chun, "Hi in bawltuhai hi tuhai am an na?" tiin an indon bok a.
{5:5} Sienkhom an Pathienin Juda upahai chu a vêng tlat leiin, lal Daria kuoma an chungthu an intlun sûng le a donna an hmu hma khat chu an in bawl chu an inchawltir chuong nawh.
{5:6} Eufretis vadung râl thlang tieng ram optu Tatenai le Sethar-Bozenai le an sinthawpuihai chun Lal Daria kuomah lekha an thon a,
{5:7} hieng ang hin an ripawt a: "Lal Daria, i chungah thlamuongna um raw se.
{5:8} Judai ram biela Pathien ropui Tempul an bawlna hmun kan sir thu i kuomah kan hung ripawt a nih. Mawi taka lung ser nama bawl a na, a bang chunga chun thing nawt nam an khang a. Taima taka anni ngei inrawina hnuoia anni kut ngeia an bawl a na, hma khom a sawn hrât hle.
{5:9} " 'Hi tempul hi bawl ding le a kulhai indin thar dingin tuin am thu a pêk cheu a na?' tiin an upahai kan indon a.
{5:10} An hotuhai hming inchika i kuoma kan hung ripawt theina dingin an hminghai khom kan indon bok a.
{5:11} Hi hi an mi donna chu a nih: 'Keini hi hnuoi le vân Pathien siehlawhai kan ni a, Israel lal ropui takin kum tam tak liem taa a lo bawl zo tah kha kan indin thar nawk el a nih.
{5:12} Kan pi le puhaiin vâna Pathien an suklungsen leiin anni chu Kaldai mi Babulon lal Nebukadnezzar kutah a pêk a, ama chun hi tempul hi a suksiet a, mihai chu Babulon tieng salah a thuoi a.
{5:13} Amiruokchu, Babulon lal Kura hung inlal tan kum chun Pathien in hi bawl tha nawk dingin Lal Kura chun thu a pêk a.
{5:14} Nebukadnezzarin Jerusalema an Pathien ina inthoka rangkachak le tangkaruoa siem bûr le bèl a lâkhai, Babulona ama tempula a siehai chu lal Kura chun a lâk suok vong a. Chun, lal Kura chun mi pakhat a hming Sesbazar chu keini mi optu dingin a mi pêk a, a kuomah,
{5:15} 'Hieng bûr le bèlhai hi la lá, fe la, Jerusalema Tempulah sie la, Tempul chu a hmun ngaiah bawl nawk ni raw se' tiin.
{5:16} "Chuongchun, Sesbazar chu a hung a, Jerusalema Pathien in lungphûm khom a hung phûm a. Chu nia inthoka voisun ni chen hin bawl zom a la ni zing a, sienkhom bawl zo a la ni nawh.
{5:17} Chuleiin, lalin tha a ti zawng a ni chun Babulon lal ina thil hlui sie khawmnaah lal Kura'n Jerusalema Pathien in indin thar nawk dinga thupêk a lo insuo chu zong suok ni raw se. Chu hnungah hi chungthua thu tlûkna chu lalin mi hung hril raw se" tiin.
{6:1} Lal Daria chun Babulona ro hlu le thil hlui an sie khawmna in chu dap dingin thu a pêk a.
{6:2} Media biela Ektabana kulbing sânga chun lekhabu ziel an hmu suok a, chu taka chun hieng hin a'n ziek a:
{6:3} "Thufùn: Lal Kura inlal tan kuma Jerusalema Pathien Tempul chungchânga lal thupèk insuo chu: Judahaiin inthawina an inhlànna hlak hmuna bok Tempul chu bawl nawk ni sien la, a thut lungphûm khom a pangngai charah phûm nawk ni raw se. A in insângzie chu meter sawmhni le pasari nîng a ta, a khang chu meter sawmhni le pasari bok nîng a tih.
{6:4} Lung chei thuo thum inkârthlâk peiah thingphêk rem pei ding a na, a bawlnaa sèngso chu lal sum ina inthoka pèk ding a nih.
{6:5} Jerusalem Tempul, Pathien ina mi rangkachak le tangkaruoa siem bûr le bèlhai, Nebukadnezzarin Babulona a hawn po pohai chu a umna hmunah thak kîr nawk vong a, Pathien ina hlû lût nawk ding a nih" tiin.
{6:6} Chuongchun, lal Daria chun hieng ang hin thu a thon a: "Eufretis vadung thlang tieng optu Tatenai le Sethar-Bozenai le nangni a biela thoktuhai, lo inthier fihlim ro.
{6:7} Hi Pathien in an bawl nawknaa hin lo inrol naw ro. Judahai optu le Juda upahaiin Pathien in hi a hmun pangngaiah bawl tha nawk raw hai se.
{6:8} Chun, hi thu hi ka pêk cheu: Juda upahaiin Pathien Tempul an bawl nawknaa hin lo thangpui unla, an sin a chai nawna dingin hieng mihai sèngso po po hi in biel sûng, Eufretis vadung thlang tienga sie le leiman in khon, lal sum ina inthoka pêk nghal vat pei ding a nih.
{6:9} Vân Pathien kuoma pumraw thilhlâna hmang ding an mamaw taphot bawngchal tuoi hai, beramchal hai, beramte hai, bu le bâl hai, machi hai, uoiin hai le hriek hai chu, Jerusalema thiempuhaiin an hung hni ang peiin in lo pêk ngei ngei ding a nih.
{6:10} Chuonga in thaw chun vân Pathien lawm zawng inthawina chu inhlàn thei an ta, lal le a naupahai dâm sawtna dingin tongtai thei bok an tih.
{6:11} "Tu khom hi thupêk lo thlâk danglamtu chu a in chung insun pot dok unla, a hmor inzum unla, chu chun ama chu thil tlang unla, a in chu ek dûrah inchangtir ro.
{6:12} Hi ka thupêk thlâk danglamtu amanih le Jerusalema Tempul sukse dinga kut lektu hnam le lalhai chu ama hming chêngna dinga hi hmun thlangtu Pathien chun sukbohmang vong raw se. Kei Daria hin in zawm thlap dingin hieng thupêkhai hi ka pêk a nih" tiin.
{6:13} Lal Daria thupêk chu hlen suok dingin Eufretis vadung thlang tieng ram optu Tatenai le Sethar-Bozenai le a thawpuihai chun taima takin thang an lâk a.
{6:14} Chuongchun, Juda upahai chun Tempul bawl chu an sunzom pei a, zawlnei Hagai le Iddo naupa zawlnei Zekaria hai thu hril chun nasa takin a sukphûr tawl a. Israelhai Pathien thupêk ang le Persia lal Kura le Daria le Artazerzia hai thupêk ang chun an bawl a, Tempul chu bawl zo a ni ta a.
{6:15} Lal Daria inlala inthoka kum rukna, Adar thla ni thumahc Tempul chu an bawl zo vong hman a nih.
{6:16} Chuongchun, Israel mipui hai, thiempu hai, Levi hai le mi dang saltâng hung kîrhai po po chun Pathien Tempul inhlànna chu hlim takin an hmang a.
{6:17} Pathien Tempul an inhlàn ni chun bawngchal tuoi zakhat, beramchal zahni le beramte zali an inhlàn a. Israel hnam sawm le hnam hnihai suol thawina dingin kèlchal sawm le pahni an inhlàn bok a.
{6:18} Mosie dân bua ziek angin, thiempuhai le Levi chihai chu Pathien Tempula an sin ding seng an siem felpèk a.
{6:19} Chuongchun, thla khatna, ni sawm le ni linaahd saltâng hung kîrhai chun fekân kût an hmang a.
{6:20} Thiempuhai le Levi chihai chun an rêngin inthienna an nei a, an hung inthieng ta a. Levihai chun saltâng hung kîrhai po po ta ding le thiempu danghai le anni ta dingin fekàn kût beramte chu an that a.
{6:21} Israel thla, saltâng hung kìr nawkhai le hnam dang umhai, an thil chìng tirdakum laka inthier fihlima LALPA, Israelhai Pathien pomtuhai leh fekân ruoi chu an kil tlâng a.
{6:22} LALPAN Asuria lale lungril chu anni tieng a'n thlêktir a, Pathien, Israelhai Pathien in an bawlnaah nasa takin a thangpui a. Chuonga LALPAN lawmnaa a sung sip tawl lei chun chol thang lo bei kût chu hlim takin ni sari sûng an hmang a.
{7:1} Kum tam tak hnung, Persia lal Artazerzia inlal laiin mi pakhat a hming Ezra a um a. Ama chu Seraia naupa a na, ama chu Azaria naupa a na, ama chu Hilkia naupa a na,
{7:2} ama chu Salum naupa a na, ama chu Zadok naupa a na, ama chu Ahitub naupa a na,
{7:3} ama chu Amaria naupa a na, ama chu Azaria naupa a na, ama chu Meraiot naupa a na,
{7:4} ama chu Zerahia naupa a na, ama chu Uzi naupa a na, ama chu Buki naupa a na,
{7:5} ama chu Abisua naupa a na, ama chu Finehas naupa a na, ama chu Eleazar naupa a na, ama chu thiempu lal Aron naupa a nih.
{7:6} Hi Ezra hi lekha ziektu a na, LALPA, Israelhai Pathienin Mosie hmanga Israel mipuihai kuoma a pêk dânhai chu hre tak el a nih. Babulona inthokin Jerusalemah a hung a, LALPA a Pathienin a ditsak leiin lal chun a hni po po chu a pêk pei a.
{7:7} Lal Artazerzia inlala inthoka kum sarinaah Israel mi iemani zât chu thiempu hai, Levi chia mi hai, hla saktu hai, kotkhâr vêngtu hai le tempula thoktu thenkhathai chu thuoiin Jerusalemah a hang fe a.
{7:8} Chu kum thla khatna ni, Artazerzia inlala inthoka kum sarinaa chun Jerusalem a hang tlung a.
{7:9} Babulona inthokin thla khatna ni khat niin a suok a, Pathienin ama chu a vêng pei a, thla ngana ni khat ni chun Jerusalem a tlung a.
{7:10} Ezra chu LALPA Dàn inchûk le zawm tum tlat mi, a dânhai le thupêkhai chu Israelhai inchûktir dinga inpe zo mi a nih.
{7:11} Chun, hi hi lal Artazerzia-in thiempu Ezra, lekha ziektu, Israelhai ta dinga LALPA thupêkhai le thuruothai hrietna tienga mi thiem kuoma lekha a thon chu a nih:
{7:12} ​Lalhai lal Artazerzia-in thiempu Ezra, vân Pathien Dânhai zirtirtu chu chibai ka bûk.
{7:13} "Tu hin ka ram sûnga Israel mi po po le thiempuhai le Levihai tu khom a nuom taphot chu nangma le fe thei dingin thu ka pêk.
{7:14} I kuta i kol, in Pathien Dânhai chungthua Judai ram le Jerusalem ngîrhmun chu hang thlithlai dingin lal le a khawnbawl pasarihaiin kan tir che a nih.
{7:15} Kei le ka khawnbawlhaiin mani lung puoka phal taka Israelhai Pathien, Jerusalema Tempul neitu ta dinga thilpêk an inhlàn tangkaruo le rangkachakhai hi chawi la,
{7:16} Babulon rama inthoka i hmu thei zât taphot tangkaruo le rangkachakhai le mipuihai le thiempuhaiin Jerusalema an Pathien ta dinga mani lung puoka an inhlân thilpêk po po khom chu chawi bok rawh.
{7:17} Hi sum hin bawngchal dâm, beramchal dâm, beramte dâm le fâk le dawn thilhlân dinghai chu inchaw nghal i ta, Jerusalema in Pathien Tempula maichâma chun i hang inhlàn ding a nih.
{7:18} "Chun, tangkaruo le rangkachak hmang bânghai chu in Pathien dit zawng nia in hriet dân ang angin nang le i unau Judahaiin hmang ro.
{7:19} In Pathien Tempula rongbawlnaa hmang ding bûr le bêlhai ruok kha chu a kimin Jerusalema in Pathien Tempula chun inhlàn rawh.
{7:20} In Pathien Tempula dinga mamaw le chuong ang thila dinga sum in tûl zât zàt chu lal sum ina inthokin lo hmang pei rawh.
{7:21} "Tu hin kei, lal Artazerzia ngeiin Eufretis vadung thlang tieng biela lal sumkoltu po po kuomah thiempu le vân Pathien dânhai zirtirtu Ezra-in a hni taphot chu lo pe pei dingin thu ka pêk a nih.
{7:22} An pèk thei zât ding chu tangkaruo kilogram sângthum zali, huit kilogram sîngkhat, uoiin litar sânghni, hriek litar sânghni le machi chu tiem chin nei lo nîng a tih.
{7:23} Vân Pathienin thaw dinga a ti taphot chu vân Pathien Tempula dingin thaw ngei ro. Ieng leiin am Pathien lungsenna chu lal le a naupahai ram chunga hin a tla ding a na?
{7:24} Chun, thiempu hai, Levi hai, hla saktu hai, kotkhâr vêngtu hai le tempula rongbawltu hai le Pathien ina sinthawtu hrim hrim hai chu sie amanih, an thil nei man amanih le leiman ieng khom in inchawitir ding a ni nawh ti ka'n hriettir bok cheu.
{7:25} "Chun, nang Ezra, Pathienin varna a pêk che kha hmangin, Eufretis vadung thlang tieng biela mipuihai chunga indik taka roreltu dingin in Pathien dàn hre mi hotu le rorêltu dinghai chu ruot la, a hre nawhai chu inchûktir rawh.
{7:26} Tu khom in Pathien dàn le lal dàn zawm naw taphot chu sukhlum amanih, a rama inthoka hnot suok amanih, a thil neihai lâkpêk amanih le lung ina intângtir amanih a ni nghal ngei ngei ding a nih" tiin.
{7:27} Hieng anga Jerusalema LALPA Tempul chawimawi nuomna lal lungrila inneitirtu LALPA, ei pi le puhai Pathien chu inpâkin um raw se.
{7:28} Ama chun lal le a khawnbawlhai le a hnuoia thuneituhai po po hmaah a hmangaina chuoi ngai lo chu ka chungah inlangtirin a mi chawimawi a. LALPA ka Pathien zangàina kut chu ka chungah a um leiin a mi sukhuoi a, Israelhai laia lukhàitu deu deuhai chu ka ruola Jerusalem tienga kîr tung ve dingin ka hawr khawm thei tah a nih.
{8:1} Hieng hi Artazerzia inlal laia Babulona inthoka keima ruola hung sûngkuo lukhàituhai le an sûngkuo inziek dàn chu a nih:
{8:2} Finehas thlaa mi Gersom; Ithamar thlaa mi Daniel; Davida thlahaia inthokin Hatus;
{8:3} Sekania thlahai; Paros thlaa mi Zekaria le a hungpui pasal za le sawmnga;
{8:4} Pahat-Moab thlaa mi Zerahia naupa Eliehoenai le a hungpui pasal zahni;
{8:5} Zatu thlaa mi Jahaziel naupa Sekania le a hungpui pasal zathum;
{8:6} Adin thlaa mi Jonathan naupa Ebed le a hungpui pasal sawmnga;
{8:7} Elam thlaa mi Athalia naupa Jesaia le a hungpui pasal sawmsari;
{8:8} Sefatia thlaa mi Mikael naupa Zebadia le a hungpui pasal sawmriet;
{8:9} Joab thlaa mi Jehiel naupa Obadia le a hungpui pasal zahni le sawmpariet;
{8:10} Bani thlaa mi Josifia naupa Selomit le a hungpui pasal za le sawmruk;
{8:11} Bebai thlaa mi, Bebai naupa Zekaria le a hungpui pasal sawmhni le pariet;
{8:12} Azgad thlaa mi Hakatan naupa Johanan le a hungpui pasal za le sawm;
{8:13} Adonikam thlaa mi, a nuhnung tak Elifelet hai, Jeuel hai le Semaia hai le an hungpui pasal sawmruk;
{8:14} Bigvai thlaa mi Uthai le Zakur le an hungpui pasal sawmsari an nih.
{8:15} Chuonghai po chu Ahava khaw kawla tuilamah ka ko khawm a, chu hmuna chun ni thum kan riek a. Mipui le thiempu hunghai hming ziekna ka hang en chun Levi chia mi hrim hrim tu khom ka hmu naw a.
{8:16} Chuleiin, anni laia lukhàitu Eliezar, Ariel, Semaia, Elnathan, Jarib, Elanathan, Nathan, Zekaria le Mesulam hai chu ka ko a, an mi thiem Joiarib le Elnathan hai khom ka ko sa bok a.
{8:17} Anni chu Kasifiaa Levihai thuoitu Ido kuomah fe a, Jerusalema Pathien tempula rongbawltu ding a unauhai le an tempula thoktu laia mihai chu hung tir ve dinga hni dingin ka tir tawl a; ei Pathien ina thoktu ding mi an hung tir ve theina dinga Ido le a unauhai le Kasifia tempula thoktuhai kuoma an tong dàn ding chenin ka hril vong a.
{8:18} Ei Pathien lunginsietna kut chu kan chungah a um leiin, mi pakhat a hming Serebia le a naupahai le unauhai mi sawm le pariet an hung tir a. Ama hi pa thei tak el, Mahli thlaa mi, Israel naupa Levi chia mi a nih.
{8:19} Chun, Hasabia le Merari thlaa mi Jesai chu a unauhai le naupahai sawmhni leh an hung tir bok a.
{8:20} Chu bâkah tempula thoktu mi zahni le sawmhni an thang sa a. Hieng tempula thoktuhai hi Levihai thangpuitu dinga Davida le a thoktuhaiin an lo ruot tahai kha an na, an rênga hming ziek lût vong a nih.
{8:21} Ahava khaw kawla tuilam kama chun kan inzin sûng Pathienin keini le kan naupanghai mi thuoi a, kan thuomhnawhai mi vêngpêk a, him taka kan inzin theina dingin a hmaah kan inphahnuoi a, bu ngheiin kan tongtai a.
{8:22} Lal kuomah, "Kan Pathien chun ama chawibiektu chu a hum hlak a, ama phatsantu chunga ruok chu a lungsenna a chok hlak" tia kan lo hril tah hlak si leiin, lampuia râl laka mi vêngtu ding sakor chungchuong sipaihai tir dinga hang hni chu inzakum ka ti ta bok si a.
{8:23} Chu lei chun a nih bu ngheia Pathien kuoma mi hum dinga nasa taka kan tongtai chuh; kan hnina chu a mi hung don tah hrim a.
{8:24} Chuongchun, hotu ding thiempu mi sawm le pahnih ka ruot hrang a, chuonghai chu Serebia le Hasabia le an unauhai sawm an nih.
{8:25} Lal le a khawnbawlhai le mi lienhai le Israel mipuihaiin Pathien Tempul bawlna dinga tangkaruo hai, rangkachak hai le bûr le bèl hai an hung thaw khawm po po chu ka bûk a, an kutah ka'n hlàn a.
{8:26} Ka bûk le an kuta ka'n hlân sawng zât po chu tangkaruo kilogram sînghni le sânghni; tangkaruo bûr le bèl zakhat, kilogram sawmsaria rik; rangkachak kilogram sângthum le zalia rik;
{8:27} rangkachak thlêngkûm sawmhni, kilogram riet le a chenve vela rik; rangkachak tluka hlu, dâr bêl tle mawi taka siem pahnih a nih.
{8:28} Chun, thiempuhai kuomah, "Nangni le hieng rosumhai hi LALPA ta dinga inhlàn thienghlim in ni ta a; tangkaruo le rangkachakhai hi LALPA, in pi le puhai Pathien ta dinga mihaiin mani lung puoka an hung inhlân vong a nih.
{8:29} Jerusalema LALPA tempula hlù lût dinga thiempu lal hai, Levi chi hai le Israel upahai kuta a hlekte khom inhmang loa in inhlân hma po chu hieng rosumhai hi tha takin vêng ro" tiin ka hril a.
{8:30} Chuongchun, thiempuhai le Levi chia mihai chun chuong rosumhai chu Jerusalema Pathien Tempula chawi dingin an lâk ta a.
{8:31} Ahava tuilama inthokin Jerusalem panin thla khatna ni sawm le pahniah kan inthok suok a, Pathien lunginsietna kut chun a mi vêng a, hmèlmahai le lampuia suomhmanghai lakah a mi humhim a.
{8:32} Chuong ang chun Jerusalem kan tlung a, ni thum sûng chu kan chawl hadam a.
{8:33} Kan tlunga inthoka ni linaa chun tangkaruo hai, rangkachak hai, bûr le bèl hai chu Pathien inah kan bûk a, thiempu Uria naupa Meremot kutah kan inhlàn a; chu taka chun Finehas naupa thiempu Eleazar le Levi chia mi Jesua naupa Jozabad le Binui naupa Noadia hai khom an um a.
{8:34} Iengkim kan tiem a, an bûk vong a, an bûk zàt chu ziekin an inchik thlap a.
{8:35} Chu zoa chun saltâng hung kìr po po chun Israel Pathien hmaah pumraw thilhlân an inhlàn a. Israel hnam hming kipa dingin bawngchal sawm le pahnih, beramchal sawmkuo le paruk le beramte sawmsari le pasarih an inhlàn a. Suol inthawina dingin kèlchal sawm le pahnih an inhlân bok a. Hienghai po po hi LALPA kuoma pumraw thilhlân vong a nih.
{8:36} Chun, lal thusuokhai chu Eufretis vadung thlang tieng biela ram optu le a rawihai kuoma chun an inentir a, anni chun thlopin, Tempul bawlna le Pathien chawibieknaah mipuihai chu an thangpui pei a.
{9:1} Chuong thil po po zoa chun an thuoituhai chu ka kuomah an hung a, " Israel mi tam tak chu, thiempuhai le Levihai chenin, hi rama chênghai laka hin an inthier fihlim chuong naw a, Kanan mi hai, Hit mi hai, Periz mi hai, Jebu mi hai, Amon mi hai, Moab mi hai, Aigupta mi hai le Amor mihai thil chìng tirdakum tak chu an thaw ve a.
{9:2} Anni ngei le an nauhaiin hnam danghai chu nuhmeiah an nei a, ei chi thienghlim tak chu hi rama mihai chi leh an chok pol a, mi lien le mi lalhai chu hi bawsietna thila hin a zuolkai tak an nih" tiin an mi hung hril a.
{9:3} Chu thu chu ka hriet phing leh ka silfênhai ka pot thlêr a, ka sam le ka khâkhmul ka vaw kol a, hrilhai takin ka thung tlok tlok a.
{9:4} Saltâng hung kîr laia mi, LALPA Israel Pathien thu hrea ti le poisa taphot chu ka kuomah an hung tlân khawm a, zân tieng inthawi hun chenin a ngaina tak hre loin ka thung tlok tlok a.
{9:5} Zân tieng inthawi huna chun thuomhnaw inek neng nunga lungngai taka inthung lai chu ka tho a, dingthathuona bân pharin LALPA ka Pathien kuomah ka tongtai a,
{9:6} "Aw ka Pathien, ka hmai a va hang mawk tawpkhawk ngei de aw! Nangma tieng ka hung ngha ringot khom hi inzakum ka ti a nih. Aw Pathien, kan bawsietnahai chun a mi chìm pil a, kan thiem nawna chun vân a tong a nih.
{9:7} Kan pi le puhaia inthok tah khan tu chen khom hin nasa takin kan suol a, kan suol lei tak chun kan lalhai le thiempuhai khom ram dang lalhai kawlhnàma that le sala thuoiin an um a, an rok a, an sukmuolpho a, voisun chena kan um dàn ang hin.
{9:8} "Tu hin hun tawite sung chu zàngàina mi pein, LALPA kan Pathienin mi a tlawma zawng dama i mi la hlahai chu i Hmun Thienghlima hin i mi'n umtir a, kan mitmeng i sukhar a, kan saltângnaa inthokin i mi sawk zâng a.
{9:9} Sala kan intâng lai khomin kan LALPA chun i mi thlathlam ngai naw a, Persia lal lunginsiet i mi'n hlawtir a. LALPA in chu indin thar nawk ding le a sietnahai siem tha dingin hringna thar i mi pêk a, Judai ram le Jerusalemah himna bangin i mi'n huol a.
{9:10} " Tu hin aw kan Pathien, ieng am hril tâng kan ta le? I thupêkhai chu kan lo nghatsan ta si a.
{9:11} I siehlaw zawlneihai hmanga, 'In va fena ding, in va hluo ding hmun chu a ram mihai suolnain a sukporche ta a, thil tirdakum an chîng chun a ram kil le kap a sukporche a.
{9:12} Chuleiin, in naunuhai chu an naupahai nuhmei dingin inneitir naw unla, in naupahai khom an naunuhai pasalah inneitir bok naw ro. In hrât zing a, a ram tharsuok thahai tlàn a, a ram chu in thlahai kuoma kumkhuoa in inrochungtir theina dingin, ieng lai khomin anni chu inruol thatna thu thlungpui ngai naw ro' tia thu i lo pêk tah kha a ni si a.
{9:13} "Kan chunga thil hung tlunghai hi kan thil suol thaw lei le kan thiem nawna nasa tak lei vong a nih. Chuong sa khom chun kan Pathien, kan suol ang phua mi hrem loin hieng zât hi damin i mi la hla ta rop a ni hi!
{9:14} Hieng hi hre zing siin i thupêkhai bawse nawkin, thil tirdakum thawtuhai leh kan innei pol pei ding am a ni? A dam khawsuok um lo le hlà hrim nei loa mi sukram vong hiel khopin kan chungah i lung a sen naw dim a ni?
{9:15} Aw LALPA, Israelhai Pathien, nang chu i fel a, voisun chen hin dama hlà sun chu i mi la nei a ni hi. Kan bawsietna leia i hmaa ngîr thei hrim hrim um naw inlang khom, kan thiem nawna pumin i hmaah kan hung a nih" ka ti a.
{10:1} Chuonga Pathien tempul tuolah bokkhup a, tap puma thupha chawi a, Ezra a tongtai lai chun Israel mipui tam tak, pasal le nuhmei le naupanghai chu a kuomah an hung pung khawm a, nasa takin an tap ve a.
{10:2} Elam thlaa mi Jehiel naupa Sekania chun Ezra kuomah, "Hi rama hnam dang minuhai hi nuhmeiah kan lo nei leiin ei Pathien chungah thil suol kan lo thaw takzet a nih ti kan inpuong a. Amiruokchu, Israelhai lai ei la'n siem tha thei tho annawm.
{10:3} Thaw ro, hnam dang mi nuhmeia ei neihai le an laka pieng po pohai chu the dingin Pathien kuomah thu thlung thar nawk ei tiu. I thurawn le ei Pathien thupêk inzatuhai thu angin thawng ei ta, Pathien dàn chu zawm ei tiu.
{10:4} Tho raw khai, hi thil siem that dàn ding mi kawkhmu chu i mawphurna a nih. Huoi takin um la, thaw rawh, nangma tieng thang tlat kan tih" a ta.
{10:5} Chu phing leh Ezra chu a tho a, thiempuhai le Levihai laia an hotu un deu deuhai le Israel mipui po po chu Sekania hril anga thaw dingin intiemkamna a'n neitir a.
{10:6} Chu zoah Ezra chu LALPA Tempul tuola inthok chun a suok a, Eliasib naupa Jehohanan pindanah a fe a, chu taka a um sûng chun saltâng suokhai suolna leia lungngaiin ieng khom fain a dawn nawh.
{10:7} Chuongchun, Judai ram po po le Jerusalema saltâng hung kìrhai po po chu Jerusalema hung inkhawm dingin a'n cha a,
{10:8} tu khom ni thum sûnga hung inlang ve lo chu, mi lienhai le upahai thu rêl angin, a thil nei po po hrènpêk a, ama chu saltâng hung kîrhai laia inthoka hnot suok ding a ni thu chu a puong a.
{10:9} Chuongchun, Juda le Benjamin thlahai rama um po po chu ni thum sûngin Jerusalemah an fe khawm ta vong a. Thla kuona ni sawmhninaaf chun an inkhawm a, mipui po po chu Pathien Tempul tuolzawla chun an thung khup a, an thu chai ding rik lei le ruo a sûr bok leiin an inthin hlop hlop a.
{10:10} Thiempu Ezra chu a hung ngîr suok a, an kuomah, "Thil suol in lo thaw ta a, hnam dang minuhai chu nuhmeiah in nei a. Kha hma nêk hmana nasa nawkzuola thiemnaw chang ei lo ni tah.
{10:11} LALPA, in pi le puhai Pathien hmaa chun in suolhai inpuong unla, a dit zawng angin thaw ta ro. A ram mihai le hieng hnam dang minuhai laka hin inthier fihlim ro" a ta.
{10:12} Mipui po po chun rawl inring takin, "I hril indik ie! I ti ang tak chun thawng kan tih.
{10:13} Amiruokchu hi taka ngîr mipuihai lai hin hnam dang nuhmeia nei tam tak kan um a, hi thil hi ni khat ni hni sûnga ching fel el thei ding a ni nawh. Tu hi raw sûr hun a ni bok si a, tuola hin sawt tak ngîr zing ngaina a um nawh.
{10:14} Kan hotuhai hin keini aiawin thaw lem raw hai se. Hi chungthua eini laka ei Pathien lungsenna nasa tak chu a'n kieng theina dingin, hnam dang mi nuhmeia neihai po chu an khuo chita hotu le rorêltuhai leh hun ruotah hung inlang lem raw hai se" an ta.
{10:15} Asahel naupa Jonathan le Tikva naupa Jahzeia hai chun chu rotna chu an kal a, Levi chia mi Mesulam le Sabethai hai khomin an remti nawh.
{10:16} Chuongchun, saltâng hung kîrhai chun an rot dàn ang chun an thaw a, Ezra chun sûngkuo tin aiawtu ding hming suot meuin a thlang suok a, an chungchang ngaituo dinga hotu ruothai chun thla sawmna ni khatg ni chun an thok tan a.
{10:17} A kum nawk thla khatna ni khatnah ni chun hnam dang mi nuhmeia neihai chungchang chu an sût fel hman a.
{10:18} Hienghai hi thiempuhai laia hnam dang minu nuhmeia neihai chu an nih: Jehozadak naupa Jesua le a unauhai sûngkuoa inthokin Maaseia, Eliezer, Jarib le Gedalia an nih.
{10:19} An nuhmeihai ma dingin thu an intiem a, an thiem nawna leiin beramchal pakhatin an inthawi seng a.
{10:20} Chun, Imer sûngkuoa inthokin Hanani le Eliezer le Zebadia;
{10:21} Harim sûngkuoa inthokin Maaseia, Elija, Semaia, Jehiel le Uzia;
{10:22} Pasur sûngkuoa inthokin Elionai, Maaseia, Ismael, Nethanel, Jozabad le Elasa an nih.
{10:23} Levi thlaa mi thiem naw changhai chu: Jozabad, Simei, Kelaia (Kelita tia an ko bok), Pathahia, Juda le Eliezer an nih.
{10:24} Hla saktu thiem naw chang chu Eliashib a nih. Kotkhâr vêngtu laia thiem naw changhai chu Salum, Telem le Uri an nih.
{10:25} Israel mi danghai laia thiem naw changhai chu: Paros sûngkuoa inthokin Ramia, Izia, Malkija, Mijamin, Eleazar le Benaia;
{10:26} Elam sûngkuoa inthokin Matania, Zekaria, Jehiel, Abdi, Jeremot le Elija;
{10:27} Zatu sûngkuoa inthokin Elioenei, Eliashib, Matania, Jeremot, Zabad le Aziza;
{10:28} Bebai sûngkuoa inthokin Jehohanan, Hanania, Zabai le Athlai;
{10:29} Bani sûngkuoa inthokin Mesulam, Maluk, Adaia, Jasub, Seal le Jeremot;
{10:30} Pahat-moab sûngkuoa inthokin Adna, Kelal, Benaia, Maaseia, Matania, Bezalal, Binui le Manase;
{10:31} Harim sûngkuoa inthokin Eliezar, Isija, Malkija, Semaia, Simeon,
{10:32} Benjamin, Maluk le Semaria;
{10:33} Hasum sûngkuoa inthokin Matenai, Matata, Zabad, Elifelet, Jeremai, Manase le Simei;
{10:34} Bani sûngkuoa inthokin Maadai, Amram, Uel,
{10:35} Benaia, Bedeia, Keluhi,
{10:36} Vania, Meremot, Eliasib,
{10:37} Matania, Matenai le Jaasu;
{10:38} Binui sûngkuoa inthokin Simei,
{10:39} Selemia, Nathan, Adaia,
{10:40} Maknadebai, Sasai, Sarai;
{10:41} Azarel, Selemia, Semaria,
{10:42} Salum, Amaria le Josefa;
{10:43} Nebo sûngkuoa inthokin Jeiel, Matithia, Zabad, Zebina, Jadai, Joel le Benaia an nih.
{10:44} Hienghai po hi hnam dang minu nuhmeia neihai chu an na, a thenin anni lakah nau an nei bok.
